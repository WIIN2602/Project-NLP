title,date,content,link
โฆษกรัฐบาลโต้เพื่อไทย สูตรหาร 500 เป็นมติรัฐสภา ไม่ใช่คำสั่งบิ๊กตู่,วันที่ 7 กรกฎาคม 2565 - 16:03 น.,"เมื่อวันที่ 7 กรกฎาคม นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคเพื่อไทย (พท.) ออกแถลงการณ์ระบุว่า ผู้มีอำนาจในรัฐบาลต้องการให้เปลี่ยนแปลงระบบการเลือกตั้งกลับไปเป็นระบบจัดสรรปันส่วนผสมเพื่อสืบทอดอำนาจของตนต่อไปว่า พรรค พท.ไม่ควรจินตนาการแล้วทึกทักเอาเองว่าเป็นอย่างนั้นอย่างนี้ เรื่องสูตรคำนวณนั้นไม่ใช่เรื่องที่นายกฯจะไปสั่งการอะไรได้ เป็นเรื่องที่สภาต้องพิจารณากันเอง ที่สำคัญ แม้แต่พรรคก้าวไกล (ก.ก.) ซึ่งเป็นฝ่ายค้านด้วยกันกับพรรค พท.ก็ยังโหวตสนับสนุนร่างพระราชบัญญัติประกอบรัฐธรรมนูญว่าด้วยการเลือกตั้ง ส.ส. (ฉบับที่…) พ.ศ…. ที่ว่าด้วยวิธีการคำนวณ ส.ส.บัญชีรายชื่อ ซึ่งให้ใช้จำนวน 500 คน หาค่าเฉลี่ยเลย แสดงให้เห็นว่าพรรค ก.ก.เองก็ทราบดีว่าเจตนาของพรรค พท. ที่ออกมาคัดค้านแบบหัวชนฝานั้นมีอะไรแอบแฝงใช่หรือไม่ ดังนั้น เมื่อฝ่ายค้านด้วยกันเองยังรู้เท่าทันพรรค พท. ก็ไม่อยากให้พรรค พท.สร้างความสับสนให้กับประชาชนในเรื่องนี้อีกต่อไป
“ยืนยันว่าเรื่องนี้รัฐบาลโดยเฉพาะนายกรัฐมนตรี ไม่ได้มีส่วนเกี่ยวข้องหรือสั่งการใดๆ อย่างที่พรรค พท.กล่าวหา หากพรรค พท.ยังคงเอาแต่ท่องบทว่าเรื่องนี้เป็นการฝ่าฝืนรัฐธรรมนูญเพื่อสืบทอดอำนาจ ผมมองว่าเป็นความเห็นที่สิ้นคิดมาก ควรใช้สมองส่วนหน้าคิดบ้าง ทั้งนี้พรรค พท.ควรรับฟังเสียงส่วนใหญ่ของสภาด้วย เพราะเรื่องนี้เป็นความเห็นของเสียงส่วนใหญ่ในสภา ไม่ได้เป็นเผด็จการรัฐสภาเหมือนในสมัยรัฐบาลพรรค พท.อย่างแน่นอน” นายธนกรกล่าว",https://www.matichon.co.th/politics/news_3441300
เพื่อไทย เหน็บ ประยุทธ์ โพลสู้ลูกไม่ได้ ยังกล้าเทียบรุ่นพ่อ ทั้งที่ไม่มีผลงานเป็นชิ้นเป็นอัน,วันที่ 7 กรกฎาคม 2565 - 15:59 น.,"เมื่อวันที่ 7 กรกฎาคม น.ส.ชญาภา สินธุไพร รองโฆษกพรรคเพื่อไทย (พท.) กล่าวถึงกรณีที่กองเชียร์ฝ่ายรัฐบาลขาประจำออกโรงอวดอ้างสรรพคุณรัฐบาล พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยเปรียบเทียบว่าผลงานดีกว่ายุครัฐบาลนายทักษิณ ชินวัตร อดีตนายกรัฐมนตรีร้อยเท่า โดยใช้วาทกรรมซ้ำซากกล่าวหาโจมตีนายทักษิณ แล้วยกยอว่าพล.อ.ประยุทธ์คือผู้เสียสละทำเพื่อประเทศชาติ เชียร์แบบไม่ลืมหูลืมตาทั้งที่อยู่มาจนจะครบวาระ แต่ พล.อ.ประยุทธ์ในฐานะนายกรัฐมนตรี ยังไม่เคยแม้แต่จะเปิดเผยบัญชีทรัพย์สินของตัวเองที่ยื่นกับคณะกรรมการป้องกันและปราบปรามการทุจริตแห่งชาติ (ป.ป.ช.) โดยไร้การท้วงติง ซึ่งก็สะท้อนให้เห็นถึงความไม่โปร่งใสและไม่จริงใจต่อประชาชนแล้ว
น.ส.ชญาภากล่าวต่อว่า หากกล่าวถึงผลงานโดยรวมของรัฐบาล พล.อ.ประยุทธ์ เกือบ 8 ปีที่บริหารประเทศนั้น ถือว่าสอบตกในทุกด้านไม่มีอะไรเป็นรูปธรรม นโยบายที่เคยหาเสียงไว้ก็ทำได้ไม่ครบถ้วน ความยากลำบากจึงตกอยู่กับพี่น้องประชาชน แต่ พล.อ.ประยุทธ์ยังดันทุรังอยู่ต่อ ทั้งที่โลกความเป็นจริงประชาชนคิดอย่างไรนั้น พล.อ.ประยุทธ์คงรู้อยู่แก่ใจดี แต่หากจะกล่าวถึงผลงานยุครัฐบาลนายทักษิณ เรียกว่า ยุคประชาธิปไตยกินได้ ประชาชนอยู่ดีกินดี นโยบายยุคไทยรักไทยยังสร้างคุณูปการและประโยชน์กับพี่น้องประชาชนจนถึงทุกวันนี้ เช่น โครงการ 30 บาทรักษาทุกโรคที่ทั่วโลกยอมรับ และ พล.อ.ประยุทธ์ ยังเคยนำไปพูดอวดอ้างบนเวทียูเอ็น ทั้งที่เคยตำหนิว่าเป็นภาระงบประมาณและไม่เคยให้ความสำคัญกับโครงการนี้ แต่ก็ไม่กล้ายกเลิก เข้าข่ายเกลียดตัวกินไข่ เกลียดปลาไหลกินน้ำแกงหรือไม่
น.ส.ชญาภากล่าวต่อว่า หรือเเม้เเต่การจัดประชุมสุดยอดผู้นำเอเปกในสมัยรัฐบาลนายทักษิณ ประสบความสำเร็จอย่างสง่างามสมศักดิ์ศรีประเทศไทยจนถูกกล่าวขวัญว่าอาจเป็นเสือตัวที่ 5 ของเอเชียที่น่าจับตามอง แต่น่าเสียดายที่ขณะนี้ประเทศไทยต้องมาเป็นเจ้าภาพจัดประชุมเอเปกภายใต้รัฐบาลสืบทอดอำนาจ มีผู้นำไร้ความสามารถ เป็นรัฐบาลที่มีปมด้อย ไม่เป็นที่ยอมรับของนานาอารยประเทศ ถ้าเปรียบผลงานให้เห็นชัดเจนคือ เปรียบเสมือนมวยวัดกับมวยสากลคือคนละชั้นกัน
น.ส.ชญาภากล่าวด้วยว่า ทั้งนี้ โพลล่าสุดจากศูนย์สำรวจความคิดเห็นนิด้าโพลปรากฏว่า อันดับ 1 ร้อยละ 25.28 คนสนับหนุน น.ส.แพทองธาร ชินวัตร หัวหน้าครอบครัวพรรค พท. นั่งนายกรัฐมนตรีหญิงคนที่ 2 ของประเทศ ส่วน พล.อ.ประยุทธ์คะแนนหล่นวูบรั้งท้าย ขณะที่พรรค พท. คะแนนนิยมยังนำโด่งขาดลอย จนทำเอากองเชียร์ฝ่ายรัฐบาล พล.อ.ประยุทธ์พากันหวั่นไหวใจสั่น จนต้องหากลวิธีสกัดกั้นกระเเสเพื่อไทยแลนสไลด์ในทุกวิถีทาง
“แม้แต่โพลยังสู้ลูกไม่ได้ เหตุใดจึงมีความกล้าหาญไปเทียบรุ่นพ่อ สะท้อนว่าประชาชนเอือมระอาและต้องการความเปลี่ยนแปลงที่ดีกว่าที่เป็นอยู่ทุกวันนี้ ฝากไปถึงกองเชียร์รัฐบาลประยุทธ์ว่า หากเป็นรัฐบาลที่มีผลงานเป็นที่ประจักษ์ ประชาชนจะสรรเสริญเยินยอเอง ไม่ต้องเสียเวลาให้เหล่าลิ่วล้อเร่ยกยอกันเอง รัฐบาลประยุทธ์ก็เปรียบเหมือนสินค้าหมดอายุ ที่พยายามโฆษณาสรรพคุณเกินจริง เที่ยวยัดเยียดให้ประชาชนก็ไม่มีใครขานรับ จนต้องทำทุกวิธีทาง งัดทุกกลเม็ดโดยไม่สนใจหลักการถูกผิดเพื่อให้ตัวเองและพวกพ้องได้สืบทอดอำนาจต่อ น่าละอายเป็นอย่างมาก” น.ส.ชญาภากล่าว",https://www.matichon.co.th/politics/news_3441244
จับตา ‘บิ๊กตู่’ นั่งหัวโต๊ะ ศบค.ชุดใหญ่ ต่อพ.ร.ก.ฉุกเฉิน เคาะแผนวัคซีน ปรับลดวันกักตัว,วันที่ 7 กรกฎาคม 2565 - 15:06 น.,"เมื่อวันที่ 7 กรกฎาคม รายงานจากทำเนียบรัฐบาลว่า ในวันที่ 8 กรกฎาคม เวลา 09.30 น. พล.อ.ประยุทธ์ จันทร์โอชา นายกรัฐมนตรี ในฐานะผู้อำนวยการศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.)/2565 ที่ตึกสันติไมตรีทำเนียบรัฐบาล
โดยมีวาระน่าสนใจคือ กระทรวงสาธารณสุข จะรายงานสถานการณ์และแนวโน้มการแพร่ระบาดและผู้ติดเชื้อ ขณะที่กระทรวงการท่องเที่ยวและกีฬาพร้อมด้วยกระทรวงมหาดไทยจะรายงานต่อที่ประชุม ถึงผลการดำเนินงาน เปิดรับผู้เดินทางเข้าราชอาณาจักร
นอกจากนี้ จะมีวาระเพื่อพิจารณาเรื่อง แนวทางการขับเคลื่อนการบริหารจัดการโรคโควิด-19 หลังการระบาดใหญ่ จะรายงานโดยกระทรวงสาธารณสุข, แผนการให้บริการวัคซีนโควิด-19 ในเดือนสิงหาคม 2565 จะรายงานโดยกระทรวงสาธารณสุขเช่นกัน ส่วนทางสภาความมั่นคงแห่งชาติ จะเป็นผู้รายงานการขยายระยะเวลา ประกาศใช้สถานการณ์ฉุกเฉินทั่วราชอาณาจักร (คราวที่ 19)
นอกจากนี้ ศูนย์ปฏิบัติการด้านต่างๆ จะได้รายงานผลการดำเนินงานปัญหาและอุปสรรค รวมถึงข้อเสนอแนะต่อที่ประชุม ขณะเดียวกันศูนย์ปฏิบัติการด้านการแก้ไขสถานการณ์ฉุกเฉินด้านความมั่นคง จะรายงานเรื่องการป้องกันการแพร่ระบาดของโควิด-19",https://www.matichon.co.th/politics/news_3441041
‘กลุ่ม 24 มิ.ย.-เครือข่ายคนรุ่นใหม่ฯ’ จวก รัฐไทย สมคบคิดเมียนมาเข่นฆ่าฝ่ายต่อต้านเผด็จการ,วันที่ 7 กรกฎาคม 2565 - 14:29 น.,"เมื่อวันที่ 7 กรกฎาคม ที่รัฐสภา กลุ่ม 24 มิถุนาประชาธิปไตยและเครือข่ายคนรุ่นใหม่นนทบุรี ยื่นหนังสือ ขอให้ตรวจสอบรัฐไทยสมคบรัฐเมียนมาละเมิดอธิปไตยไทยใช้เครื่องบินรบถล่มชาติพันธุ์กะเหรี่ยงและตรวจสอบการยินยอมให้กองทหารเมียนมาใช้ภาคพื้นดินเขตแดนไทยโจมตีรัฐกะเหรี่ยง ผ่านนายรังสิมันต์ โรม ส.ส.บัญชีรายชื่อ พรรคก้าวไกล (ก.ก.)
โดย น.ส.อาทิตยา พรพรหม สมาชิกกลุ่ม 24 มิถุนาประชาธิปไตย กล่าวว่า จากกรณีวันที่ 30 มิถุนายน เวลา 11.16 น. เครื่องบินรบเมียนมา MIG-29 รุกล้ำเข้ามาในน่านฟ้าไทย ซึ่งเป็นพื้นที่สู้รบในฝั่งรัฐกะเหรี่ยงของเมียนมา โดยบินผ่านเพื่ออ้อมไปยิงถล่มใส่ฝ่ายที่ต่อต้านในฝั่งเมียน ทำให้ชาวบ้านในบริเวณนั้นเกิดความแตกตื่นจนต้องเข้าไปหลบในหลุมหลบภัย ทั้งนี้ โรงเรียนในบริเวณต้องหยุดการสอนทันที เพราะนักเรียนต้องไปหลบในหลุมหลบภัย ผู้ปกครองต้องมารับนักเรียนกลับบ้าน รวมถึงมีกระสุนยิงไปยังรถยนต์ชาวบ้านคนไทยเสียหาย
นอกจากนี้ ยังมีผู้อพยพลี้ภัยสงครามเข้ามาถึง 576 คน และมีผู้หนีภัยคนบาดเจ็บอีกจำนวนมากมายที่ต้องเข้ารับการรักษาพยาบาลในเขตแดนไทย ภายหลัง วันที่ 1 กรกฎาคม พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวว่า เขาต้องตีวงเลี้ยวจึงล้ำเข้ามาในเขตประเทศไทยเล็กน้อย ย้ำว่าไม่ใช่เรื่องใหญ่โต คำกล่าวเช่นนี้ เป็นการยินยอมให้รัฐเผด็จการเมียนมา ใช้ดินแดนไทยไปทำสงครามฆ่าล้างเผ่าพันธุ์ชาวกะเหรี่ยง ดังนั้น การยินยอมให้เมียนมารุกล้ำในไทยไม่เพียงแต่เป็นการทำให้ไทยสูญเสียอธิปไตยเหนือดินแดน ยังเป็นการสมคบคิดทำลายล้างชาติพันธุ์ ซึ่งเป็นอาชญากรสงคราม
นายสมยศ พฤกษาเกษมสุข สมาชิกกลุ่ม 24 มิถุนาฯ กล่าวว่า ก่อนหน้าการส่งเครื่องบินรบลุกล้ำเข้ามาน่านฟ้าไทย ในวันที่ 29 มิถุนายน พล.ท.อภิเชษฐ์ ซื่อสัตย์ แม่ทัพภาค 3 เดินทางไปกรุงเนปิดอว์ เมืองหลวงของเมียนมา เพื่อร่วมการประชุมคณะกรรมการชายแดนไทย-เมียนมา จึงมีข้อสงสัยได้ว่า จะเป็นการสมรู้ร่วมคิดยินยอมให้เมียนใช้ดินแดนไทยต่อปฏิบัติการโจมตีทางอากาศแบบทำลายล้างในครั้งนี้หรือไม่ กลุ่ม 24 มิถุนาประชาธิปไตยจึงขอเรียกร้องต่อสมาชิกผู้แทนราษฎรดำเนินดังต่อไปนี้
1.ตรวจสอบการใช้งบประมาณกองทัพอากาศประจำปี 2566 เพราะเป็นการใช้งบประมาณที่สูงไปกับความหย่อนยานการปกป้องอธิปไตยดังกรณีเครื่องบินรบพม่ารุกล้ำไทย 2.ตรวจสอบการสมรู้ร่วมคิดระหว่างรัฐไทยกับรัฐเมียนมาใช้เครื่องบินรบเข้ามาดินแดนไทยไปยิงถล่มกลุ่มชาติพันธุ์กะเหรี่ยงแบบทำลายล้างทั้งในด้านที่เป็นการสูญเสียอธิปไตยเหนือดินแดน
นายสมยศกล่าวต่อว่า 3.ตรวจสอบการยินยอมให้ทหารเมียนมาจำนวน 100 นายพร้อมอาวุธเข้ามาดินแดนไทยเข้าไปโจมตีเมือง Sone Se Myaing เมื่อวันที่ 27 มีนาคม ตามเอกสารและแผนที่ที่ได้แนบมา 4.ตรวจสอบความเสียหายทั้งที่เกิดกับชาวกะเหรี่ยงที่อพยพหนีภัยสงครามเข้ามาและชาวบ้านในพื้นที่ และให้มีการเยียวยาหรือชำระความเสียหายที่เกิดขึ้น
5.การที่ พล.อ.ประยุทธ์กล่าวว่า ทูตทหารเองก็ได้พูดคุยกันแล้ว เขาก็ขอโทษมา แล้วก็คุยกันแล้ว เป็นการแสดงให้เห็นถึงความเป็นเผด็จการทหารที่ไม่มีความรับผิดชอบทางสังคม ปราศจากศักดิ์ศรีของประเทศไทย ดังนั้น พล.อ.อาวุโส มิน ออง ลาย ผู้บัญชาการทหารสูงสุดและผู้นำรัฐประหารเมียนมา ต้องกล่าวขอโทษและยืนยันเป็นทางการว่าจะไม่สมรู้ร่วมคิดกับทางการรัฐไทยในการใช้ดินแดนไทยเป็นฐานปฏิบัติการทางการทหารในการเข่นฆ่าประชาชนกลุ่มชาติพันธุ์ หรือประชาชนที่ต่อต้านเผด็จการทหาร
ขณะที่ นายรังสิมันต์กล่าวว่า วันนี้ (7 กรกฎาคม) จะมีการประชุมคณะกรรมธิการ (กมธ.) การต่างประเทศเกี่ยวกับเรื่องนี้ โดยได้เชิญกองทัพอากาศ สำนักงานสภาความมั่นคงแห่งชาติ (สมช.) กระทรวงการต่างประเทศ และผู้ว่าราชการจังหวัดตาก มาเข้าร่วมการประชุมด้วย เรื่องนี้ตนถือว่าเป็นเรื่องใหญ่ เพราะจะส่งผลกระทบอย่างชัดเจนต่อความมั่นใจของประชาชนที่จะอยู่อย่างปลอดภัยในพื้นที่ดังกล่าว สำหรับพื้นที่ตะเข็บชายแดนไทยที่ติดกับเมียนมา เชื่อว่ามีคนในพื้นที่ไม่ว่าชายแดนไทยหรือชายแดนเมียนมานั้นเป็นญาติกัน ดังนั้นสิ่งที่เกิดขึ้นในเมียนมา ก็ส่งผลกระทบต่อประเทศไทยเช่นกัน",https://www.matichon.co.th/politics/news_3440899
‘บิ๊กตู่’ ลุยสวน ชูกล้วยไข่ถ่ายรูป อารมณ์ดี สั่งหยุดขบวนรถ ลงมาถ่ายรูปกับชาวบ้าน,วันที่ 7 กรกฎาคม 2565 - 14:27 น.,"“บิ๊กตู่” ลุยสวนกล้วยไข่ ปากหวาน “หอม หวาน” รับปากจะดูแลให้ดีที่สุด ‘ยัน’ รักทุกกลุ่ม ทุกจังหวัด แม้ไม่เลือก ประเทศไทยจะแตกกันอีกไม่ได้แล้ว รับถุงผ้ากำแพงเพชร บอกกำแพงต้องแข็งแรง ปกป้องคุ้มครองคนไทย อารมณ์ดีหยุดขบวนรถ ลงทักทายชาวบ้านที่รอให้กำลังใจระหว่างทาง
เมื่อวันที่ 7 ก.ค. เวลา 10.30 น. ที่บ้านท้องคุ้ง หมู่ที่ 7 ตำบลท่าพุทรา อำเภอคลองขลุง จังหวัดกำแพงเพชร พล.อ.ประยุทธ์ จันทร์โอชา นายกรัฐมนตรีและ รมว.กลาโหม ตรวจเยี่ยมการบริหารงานกล้วยไข่แปลงใหญ่ โดยผู้ว่าราชการจังหวัดกำแพงเพชร กล่าวสรุปผลการดำเนินงานของศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาเศรษฐกิจพอเพียง (ศจพ.) และรายงานการยกระดับแปลงใหญ่ด้วยเกษตรสมัยใหม่ ทั้งนี้เกษตรกรได้รายงานผลการดำเนินงานจากประธานกลุ่มกล้วยไข่แปลงใหญ่ ซึ่งการยกระดับแปลงใหญ่ด้วยเกษตรสมัยใหม่ และการสร้างความเข้มแข็งให้กับเกษตรกร
พล.อ.ประยุทธ์ กล่าวตอนหนึ่งว่า ที่ทำมาทั้งหมดขอชื่นชมในความเข้มแข็งและเข้าถึงปัญหา การจะทำอะไรก็ตามต้องเข้าถึงปัญหาเรียกว่าเราต้องมีความรู้ มีภูมิคุ้มกันในการจะปลูกอะไรต่างๆ ที่สรุปมาทั้งหมดถือว่าเข้าถึงแนวทางของพระบาทสมเด็จพระเจ้าอยู่หัวรัชกาลที่ 9 และวันนี้รัชกาลที่ 10 ให้รักษา ต่อยอด เราก็ต้องเอาอดีตมาดูและแก้ไขอย่างไร ทำอย่างไรให้มีเงินเพียงพอ นายกฯ และรัฐบาลต้องการให้ทุกคนมีรายได้ที่ยั่งยืน วันหน้าจะปรับปลูกหรืออะไร จะรู้ได้อย่างไรมันจะอยู่หรือไม่อยู่ก็ไม่รู้ แต่ที่อยู่กันแน่ๆคือกล้วย ใครจะเปลี่ยนจะปรับอะไรก็ตามอย่าทิ้งกล้วยไข่ วันนี้ขายออนไลน์ ออฟไลน์ การประชาสัมพันธ์ต้องดีและรู้สึกดีใจที่ทำให้กล้วยไข่ไม่ใช่กล้วยไข่อย่างเดียว ทำทุกอย่างทั้งราก ทั้งต้นทั้งใบ อยากให้คิดเรื่องนี้ต่อไป
พล.อ.ประยุทธ์ กล่าวว่า เรื่องเกษตรจีไอ นายกฯพูดมาตลอดมีการตรวจสอบที่มาส่งเสริมเกษตรปลอดภัยนี่คือนโยบายของรัฐบาลนี้ที่ทำมา ต้องขอบคุณที่ทุกคนทำตามนี้มาและรัฐบาลจะหาช่องทางดูแลให้มากยิ่งขึ้น ทางเกษตรจังหวัดจะต้องเข้ามาเรื่องพื้นที่แนะนำการปลูกพืชผสมผสานต้องมีทฤษฎีใหม่ ต้องมีเสริม ระหว่างที่ผลไม้ยังไม่โต ทุกอย่างต้องศึกษา เมืองนอกเขาปลูกพืชผสมผสานกันหมดอย่างประเทศญี่ปุ่น เพื่อเสริมรายได้ ส่วนหนึ่งป้องกันแมลง ใช้พืชกับพืชสู้กันแมลงกับ ไม่งั้นก็จะใช้กันแต่สารเคมี เราต้องหาวิธีการและตอนนี้ก็มี ชีวภาพเราต้องคิดทำมันอาจจะเหนื่อยหน่อยเสียแรงงาน แต่มันก็ลดต้นทุนการผลิต ถ้าเราไปซื้อสารเหล่านี้ปัญหาจะเยอะเกิดวันนี้สงครามข้าวของแพงปุ๋ยก็หายาก มันเป็นสิ่งที่เจอกันทั้งโลก
“นายกฯ พยายามอย่างเต็มที่ในการหาปุ๋ย ขอให้อดทนกันหน่อย นายกฯก็เจ็บปวดเหมือนทุกครั้ง ทุกเรื่องที่มีปัญหากับประชาชน วันนี้อยู่เพื่อใคร อยู่เพื่อพวกเราและก็ทำต่อเนื่อง ทั้งเรื่องน้ำ ถนน ผมอยู่มา 8 ปี ดูสิมีอะไรบ้าง รู้ใช่หรือไม่ ถนนหนทาง รถไฟ อาจจะไม่ถึงที่บ้านเรา แต่ก็ไปตรงอื่น วันหน้าก็จะเชื่อมมาที่บ้านเราเอง นี่คือผลประโยชน์โดยอ้อม น้ำบนดิน ใต้ดิน น้ำบาดาลโครงการผลผลิตต่างๆจะลงมาอีก เพื่อให้มีการพัฒนาต่อไป โครงการต่างๆเราพยายามจะใส่ในจังหวัด ในอำเภอต่อไปข้างหน้าและที่ผ่านมาโครงการต่างๆเกิด 14-15 จังหวัดแล้วมีระบบส่งน้ำใช้ประโยชน์ ด้านบริโภคและการเกษตร” พล.อ.ประยุทธ์ กล่าว
พล.อ.ประยุทธ์ กล่าวว่า สิ่งสำคัญที่สุดวันนี้เราต้องลดต้นทุนซึ่งมาจากการใช้เครื่องมือเครื่องจักรเทคโนโลยีการใช้โดรนตรวจสภาพอากาศ ตรงนี้สำคัญทำไมเมืองนอกทำการเกษตรและร่ำรวยรู้หรือไม่ คนที่อยู่เมืองนอก อเมริกา หรืออะไรต่างๆ จะปลูกอะไรก็ตามจะต้องมีทุน มีเครื่องมือ มีเครื่องจักร มีตลาดพร้อม ส่วนเราไม่ต้องขอใครจะปลูกก็ปลูกกันมันต่างกันตรงนี้ ฉะนั้นเราจึงมีเกษตรกรเยอะมาก แต่ไม่เป็นไรถ้ารวมกลุ่มได้ก็จะเป็นก้อนออกมา รัฐบาลจะได้ดูแล กองทุนหมู่บ้านเข้ามาดูแล และหลายโครงการรัฐบาลทำแบบนี้
“นายกฯรับว่าจะดูแลให้ดีที่สุด วันข้างหน้าใบหน้าจะได้ขาวขึ้น นายกฯรักอยู่แล้ว แม้ไม่เลือกก็รักทุกคนรักทุกจังหวัด รักทุกกลุ่มประเทศไทยจะแตกกันอีกไม่ได้แล้ว ไม่มีอะไรดีขึ้นถ้าเรามีปัญหากันอยู่อย่างนี้ ผมรักทุกคน รักทุกจังหวัด เพราะทุกคนคือคนไทย ซึ่งการที่ทุกคนรักสามัคคีกันทำให้ต่างประเทศเกิดความเชื่อมั่นมาลงทุนในประเทศไทยมากขึ้น ซึ่งขณะนี้หลายประเทศก็มาลงทุนในประเทศไทยแล้ว ทั้งโรงงานอุตสาหกรรมใหม่ๆ รถยนต์ไฟฟ้า ซึ่งสิ่งที่จะตามมาคือรายได้ของประเทศและมันก็จะเป็นภาษี และภาษีก็กลับมาตรงนี้ ผมไม่ได้หวังภาษีอะไร จากพวกท่าน ซึ่งมันก็น้อยอยู่แล้ว” นายกฯ กล่าว
พล.อ.ประยุทธ์ กล่าวว่า แต่เราต้องสร้างกิจกรรมใหม่ๆ ให้เกิดขึ้นไม่ว่าจะเป็นอุตสาหกรรม วันนี้สิ่งสำคัญอย่าดูแลตัวเอง โควิดจะได้ไม่แพร่ระบาด ไม่เช่นนั้นจะเกิดปัญหา เศรษฐกิจก็จะเดือดร้อนอีก วันนี้เอาชนะโควิด-19 ได้แล้ว เขาไม่ได้หายไป 100% การที่ชนะคือเราอยู่กับเขาได้ ป้องกันรักษา เวลาพวกเราป่วยทีลำบากครอบครัวก็เหนื่อย ต้องไปเสียค่ารักษาพยาบาล แม้รัฐจะดูแล แต่รัฐก็ต้องเสียอยู่ดี เราทำอย่างไรจะให้เงินต่างๆเหล่านี้ไม่ไปใช้แบบนั้น ถ้าเราป้องกันตัวเองก็ไม่ป่วย รัฐต้องดูแลกลุ่มนู้นกลุ่มนี้ในช่วงที่มีปัญหาแรงงานด้วยบัตรสวัสดิการอะไรต่างๆ มันทำให้เราอยู่รอด แต่ถ้าจะให้อยู่รอดอย่างปลอดภัยจากโควิด เศรษฐกิจ จะไปสู่ความยั่งยืนและมีรายได้ที่เพียงพอ แม้ตัวเองประหยัด แต่ลูกหลานของพวกท่านคนรุ่นใหม่ก็ต้องสอนให้เรียนหนังสือดีๆ เก่งๆ หางานทำ ตนอดทนมาตั้งแต่เด็กไม่ได้สบาย
ในต้อนท้าย นายกรัฐมนตรีกำชับให้ทุกคนดูแลสุขภาพตนเอง และปฏิบัติตามมาตรการด้านสาธารณสุข Universal Prevention โดยเฉพาะการสวมหน้ากากอนามัยเพื่อป้องกันการแพร่ระบาดของโควิด-19 และทำให้อยู่กับโควิดอย่างปลอดภัย ซึ่งจะทำให้ทุกคนมีเงินไปใช้ในด้านอื่นที่จำเป็น ทำให้ทุกคนอยู่รอดทั้งปลอดภัยจากโควิด ปลอดภัยจากสถานการณ์เศรษฐกิจ เพื่อไปสู่ความยั่งยืน คือทุกคนมีรายได้ที่เพียงพอสอดคล้องกับสถานการณ์ที่เกิดขึ้น
จากนั้นนายกรัฐมนตรี กล่าวกับเจ้าของสวนกล้วยไข่ และสอบถามวิธีการปลูกกล้วย พร้อมระบุว่า ที่หลายคน บอกว่า บางอย่างเป็นเรื่องกล้วยๆ เป็นเรื่องง่ายๆ แท้จริงแล้วไม่ใช่ เพราะการปลูกกล้วยไม่ใช่เรื่องง่าย ก่อนจะขิมกล้วยไข่กำแพงเพชรพร้อมชมว่า หอมและหวาน จากนั้นนายกรัฐมนตรี ได้ปลูกต้นกล้วยไข่และรดน้ำต้นไม้ พร้อมระบุว่า ให้โตเร็วๆ ก่อนให้อาหารแพะ และชมว่าแพะน่ารัก ก่อนลูบหัวอย่างเอ็นดู
จากนั้น พล.อ.ประยุทธ์เยี่ยมชมการแปรรูปผลิตภัณฑ์จากกล้วยไข่ อาทิ แป้งกล้วยไข่ ข้าวเกรียบ นำ้พริกกล้วยไข่ เส้นหมี่และแผ่นเกี๊ยวจากแป้งกล้วยไข่ ก่อนที่นายกฯ จะได้รับมอบกระเป๋าผ้า ที่เขียนว่า “กำแพงเพชร” โดยชาวบ้าน บอกว่า “ขอให้ปกป้องคุ้มครองนายกฯ” ซึ่งนายกรัฐมนตรี กล่าวว่า “กำแพงต้องปกป้องคุ้มครอง กำแพงต้องแข็งแรง ไม่ผุพัง ต้องเสริมไปเรื่อยๆ ปกป้องคุ้มครองประเทศชาติประชาชนคนไทยทุกคน นั่นคือเจตนารมณ์ของพวกเรา” จากนั้นนายกฯ ได้รับมอบของที่ระลึก เป็นผลิตภัณฑ์แปรรูปจากกล้วยไข่ และได้รับมอบรูปพระครูวิบูลวชิรธรรม (สว่าง อุตตโร) วัดคฤหบดีสงฆ์ด้วย
ผู้สื่อข่าวรายงานว่า ระหว่างขบวนรถนายกรัฐมนตรีเดินทางต่อไปที่ ต.วังบัว อ.คลองขลุง เพื่อติดตามความก้าวหน้าการดำเนินการขจัดความยากจน และพัฒนาทุกช่วงวัยอย่างยั่งยืนตามหลักปรัชญาเศรษฐกิจพอเพียง และมอบบ้านผู้ยากไร้ ปรากฎว่ามีชาวบ้านมายืนรอให้กำลังใจบริเวณข้างทางจำนวนหนึ่ง พล.อ.ประยุทธ์ จึงได้หยุดขบวนรถและลงไปทักทาย พร้อมร่วมถ่ายภาพอย่างเป็นกันเอง",https://www.matichon.co.th/politics/news_3440856
