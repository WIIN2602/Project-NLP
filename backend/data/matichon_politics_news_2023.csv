title,date,content,link
สถานีคิดเลขที่ 12 : ‘ยุติ’โดย‘ธรรม’อย่างไร,วันที่ 5 กุมภาพันธ์ 2566 - 09:33 น.,"สถานีคิดเลขที่ 12 : ‘ยุติ’โดย‘ธรรม’อย่างไร
กรณี อัน หยู ชิง นักท่องเที่ยวไต้หวัน กับกรณี ตะวัน-แบม น่าจะเป็นคนละเรื่อง
แต่จริงแล้วเป็นกรณีที่เกี่ยวข้องกันอย่างน่าพิจารณา
กรณี อัน หยู ชิง อย่างที่ทราบ เกี่ยวเนื่องกับ “บุหรี่ไฟฟ้า”
บุหรี่ไฟฟ้า ที่ยังหาข้อสรุปไม่ได้ว่า เมื่อเทียบกับบุหรี่ธรรมดา
อะไรอันตรายกว่ากัน
แต่บุหรี่ไฟฟ้า กลายเป็นสิ่งที่ผิดกฎหมาย “ฉกรรจ์” ไปแล้ว
และความฉกรรจ์นี้ นำไปสู่การแสวงหาประโยชน์ของคนในกระบวนการยุติธรรม อย่างที่เกิดขึ้นกับ อัน หยู ชิง
หรือแม้จะไม่มีการแสวงหาประโยชน์
แต่แค่ถูกดำเนินคดีไปตามเนื้อผ้า
บุหรี่ไฟฟ้าก็อาจทำให้เราเข้าคุกได้ง่ายๆ
เราไม่อาจเรียกร้องให้มีการใช้ดุลพินิจเพื่อเปรียบเทียบพิษภัยกับบุหรี่ปกติ หรืออาจเลยเถิดไปถึงกัญชาที่วันนี้ผ่อนปรนจนแทบจะเป็นสมุนไพรไปแล้ว
ดังนั้นหากเป็นผู้ต้องหาเรื่องบุหรี่ไฟฟ้า ทุกข์หนักแน่ๆ
เผลอๆ พลั้งพลาดนำบุหรี่ไฟฟ้าเข้ามาในประเทศ นอกจากอาจเจอโทษจำคุกไม่เกิน 10 ปีแล้ว
ยังอาจถูกเจ้าหน้าที่ในกระบวนการยุติธรรม ใช้ดุลพินิจชี้ว่านี่เป็นคดีที่มีโทษหนัก
เลยไม่ให้ประกันตัว ต้องถูกจำคุกระหว่างรอคำตัดสินกันอีกนาน
นี่คือสิ่งที่เรามีสิทธิเผชิญ และชวนให้ตั้งคำถาม
ตั้งคำถาม เช่นเดียวกับ คดีความมั่นคง โดยเฉพาะที่สืบเนื่อง กับมาตรา 112 และ 116
ซึ่งเป็นคดีที่มีโทษหนักมาก
และเปิดให้คนในกระบวนการยุติธรรมตั้งแต่ต้นถึงปลายน้ำใช้ดุลพินิจได้กว้างขวางด้วย
อย่างที่เราทราบกันดี คดีความมั่นคง ส่วนใหญ่เป็นคดีทางการเมือง ที่หลายกรณีเป็นเรื่องอุดมการณ์ ความคิด จุดยืน ที่แตกต่างกัน
ซึ่งแม้รัฐธรรมนูญเปิดช่องให้บุคคลมีสิทธิเสรีภาพที่จะแสดงความเห็นและจุดยืนนั้นได้
แต่ด้วยสภาพบ้านเมืองที่แตกเป็นหลายขั้ว
และด้วยสังคมที่มีพลวัตรตลอดเวลา เกิดคนรุ่นใหม่ แนวคิดใหม่ เทคโนโลยีใหม่ ทำให้มุมมองต่อสิ่งที่คนส่วนใหญ่เคยเห็น “ร่วมกัน” เปลี่ยนไป
เกิดการตั้งคำถาม เกิดการเรียกร้องให้ปฏิรูป หรืออาจจะสุดขั้วถึงขั้น “เปลี่ยน”
จึงนำไปสู่การเผชิญหน้าของฝ่ายที่ต้องการให้คงเอาไว้ตามเดิม กับฝ่ายที่ต้องการให้มีการถอดรื้อ
ซึ่งไม่อาจปฏิเสธว่า นี่มิใช่ ความขัดแย้ง
แต่เป็นความขัดแย้งที่ควรจะหาทางออก ประนีประนอม ตามระบอบประชาธิปไตย ที่ไม่มีฝ่ายใดได้หรือเสีย 100%
การต่อรองต้องดำเนินไปตลอดเวลา
ไม่อาจใช้วิธีการใด วิธีการหนึ่งอย่างแข็งตัว
เช่นคำพูดที่ได้ยินกันบ่อยๆ “ว่าไปตามกฎหมาย”
แม้ฟังดูดี แต่ก็สร้างปัญหาไปพร้อมๆ กัน
ฝ่ายที่กุมอำนาจ ที่มองฝ่ายที่เห็นต่างเป็น “ศัตรู” ต้องกำจัดไป
ทำให้การแสดงความเห็น การแสดงออกทางสัญลักษณ์ หรือการชุมนุม ถูกมองว่าเป็นการคุกคาม
ซึ่งก็มีผลทั้งโดยตรงและโดยอ้อม กดดันให้คนในกระบวนการยุติธรรมงัดกฎหมายตั้งแต่เบาสุดไปถึงหนักสุดอย่างมาตรา 112 และ 116 ขึ้นมาใช้กับฝ่ายเห็นต่างอย่างเต็มที่
ทั้งที่ในบางกรณี มีคำถามว่าเข้าข่ายผิด “ร้ายแรง” ขนาดนั่นเลยหรือ
ซึ่งเมื่อตั้งข้อหาฉกรรจ์ไปแล้ว ย่อมกระทบไปทั้งขบวน เช่นการประกันตัว การสั่งฟ้อง-ไม่ฟ้อง
ที่ทำให้ผู้ถูกกล่าวหาเห็นว่าไม่ได้รับความเป็นธรรม ถูกเลือกปฏิบัติ นำไปสู่การต่อสู้เพื่อทวงสิทธิพื้นฐานนั้น
กรณีอดข้าวของ “ตะวัน-แบม” ก็มาจากกรณีนี้
แน่นอนมันสะท้อนปัญหาของกระบวนการยุติธรรมที่จำต้องหาทางออกร่วมกัน
มิเช่นนั้น จะนำไปสู่ภาวะแตกหัก ที่ยากจะกู้คืนได้
และเฉพาะหน้านี้ หวังว่ากรณีเร่งด่วน “ตะวัน-แบม” จะหาทางออก “ร่วมกัน” ได้ก่อน
จากนั้นคง ต้องหาทาง “ยุติ” ปัญหาที่หมักหมม โดย “ธรรม” ต่อไป
สุวพงศ์ จั่นฝังเพ็ชร",https://www.matichon.co.th/columnists/news_3806731
‘ธนกร’ หนุน รทสช.ตั้ง ‘บิ๊กตู่’ นั่ง ปธ.ยุทธศาสตร์พรรค ชี้ผลงานชัดเจน จับต้องได้,วันที่ 5 กุมภาพันธ์ 2566 - 09:33 น.,"เมื่อวันที่ 5 กุมภาพันธ์ นายธนกร วังบุญคงชนะ รัฐมนตรีประจำสำนักนายกรัฐมนตรี และสมาชิกพรรครวมไทยสร้างชาติ กล่าวถึงกรณีที่พรรครวมไทยสร้างชาติตั้ง พล.อ.ประยุทธ์ จันทร์โอชา นายกฯ และรมว.กลาโหม เป็นประธานคณะกรรมการกำหนดแนวทางและยุทธศาสตร์พรรคการเมืองว่า วัตถุประสงค์ของการตั้งคณะกรรมการชุดดังกล่าว เพื่อพิจารณากำหนดแนวทางการทำงานและยุทธศาสตร์พรรค รวมถึงเสนอแนะ และให้ความเห็นต่อคณะกรรมการบริหารพรรค เกี่ยวกับการดำเนินกิจกรรมทางการเมืองของพรรค และเสนอแนะ ให้ความเห็นต่อหัวหน้าพรรค กรรมการบริหารพรรค คณะกรรมการต่างๆ ของพรรค และสมาชิกพรรค เกี่ยวกับการดำเนินกิจกรรมทางการเมืองของพรรคและสมาชิกพรรค ทั้งหมดก็เพื่อเตรียมพร้อมสำหรับการเลือกตั้งที่กำลังจะมาถึง ทั้งนี้ เชื่อว่าจะทำให้พรรคได้รับเสียงตอบรับจากประชาชนเพิ่มขึ้นเรื่อยๆ อย่างแน่นอน เพราะ พล.อ.ประยุทธ์บริหารประเทศตลอดระยะเวลาที่ผ่านมาโดยมีผลงานชัดเจน จับต้องได้ เป็นรูปธรรม ขณะที่ระบบการจัดการภายในพรรคที่ดี ยิ่งส่งเสริมให้พรรคได้รับความไว้วางใจจากประชาชนมากยิ่งขึ้นด้วย
“ทั้งท่านนายกฯ และนายพีระพันธุ์ สาลีรัฐวิภาค หัวหน้าพรรค มีสิ่งหนึ่งที่เหมือนกันอย่างชัดเจนคือ เป็นคนมือสะอาด จริงจังกับการแก้ปัญหาให้กับประชาชน โดยเฉพาะเรื่องความซื่อสัตย์สุจริตเป็นที่ประจักษ์ในสายตาประชาชน ทั้งนี้ ทราบว่าขณะนี้ท่านนายกฯ เริ่มคิดนโยบายเพื่อต่อยอดความสำเร็จในนโยบายต่างๆ ของรัฐบาลไว้บ้างแล้ว ไม่ว่าจะเป็นโครงการบัตรสวัสดิการแห่งรัฐ หรือบัตรลุงตู่ โครงการคนละครึ่ง หรือโครงการเราเที่ยวด้วยกัน ขณะที่ว่าที่ผู้สมัคร ส.ส.ของพรรคนั้น กรรมการบริหารพรรคได้คัดสรรผู้สมัครที่มีคุณวุฒิเพียบพร้อมไว้เกือบครบแล้ว และยังมีอดีต ส.ส.คุณภาพที่ยังคงทยอยเปิดตัวมาร่วมงานกับพรรคอย่างต่อเนื่องอีกด้วย ที่สำคัญ เมื่อปี 62 ท่านนายกฯ เป็นแค่แคนดิเดตนายกฯ ยังชนะมาแล้ว ดังนั้น ปีนี้หากท่านนายกฯ ลุยหาเสียง และขึ้นเวทีปราศรัยด้วยตัวเอง เชื่อว่าพรรคจะได้รับการตอบรับจากประชาชนมากกว่าเดิมแน่นอน” นายธนกรกล่าว",https://www.matichon.co.th/politics/news_3807385
ธำรงศักดิ์ ย้อนวิจัยเชิงลึก ปม ‘กปปส.’ ชี้คนกรุงเทพฯ 61.83 ไม่เห็นด้วย ฝ่ายหนุน-โนคอมเมนต์สูสี,วันที่ 5 กุมภาพันธ์ 2566 - 09:26 น.,"เมื่อวันที่ 5 กุมภาพันธ์ ผู้สื่อข่าวรายงานว่า รองศาสตราจารย์ ดร.ธำรงศักดิ์ เพชรเลิศอนันต์ คณะรัฐศาสตร์ ม.รังสิต เปิดเผยผลวิจัยส่วนบุคคลโดยเก็บข้อมูลจากคนกรุงเทพฯ (อายุ 18 ปีขึ้นไป มี 4.48 ล้านคน ประชากรกรุงเทพฯ 5.52 ล้านคน) เก็บแบบสอบถามจำนวน 1,200 คน
ข้อคำถามว่า “ท่านเห็นด้วยหรือไม่ กับการชัตดาวน์กรุงเทพฯ ของ กปปส. เมื่อ พฤศจิกายน พ.ศ.2556-พฤษภาคม พ.ศ.2557”
​ผลการวิจัย สรุปดังนี้
​1.คนกรุงเทพฯ ไม่เห็นด้วยกับการชัตดาวน์กรุงเทพฯ ของ กปปส. จำนวน 742 คน คิดเป็นร้อยละ 61.83 คนกรุงเทพฯ เห็นด้วยกับการชัตดาวน์กรุงเทพฯ ของ กปปส. 239 คน คิดเป็นร้อยละ 19.92 ส่วนไม่แสดงความเห็น 219 คน คิดเป็นร้อยละ 18.25
​2. คนกรุงเทพฯ ที่ไม่เห็นด้วยกับการชัตดาวน์กรุงเทพฯ ของ กปปส. คือคนที่จะไม่เห็นด้วยกับการรัฐประหาร คสช. 22 พฤษภาคม 2557
​3. จากการเก็บข้อมูลเชิงลึก คนกรุงเทพฯ ที่ไม่เห็นด้วยกับการชัตดาวน์กรุงเทพฯ ของ กปปส. นั้นมีคำอธิบายว่า เป็นการชุมนุมทางการเมืองเพื่อสร้างสถานการณ์ให้ทหารทำรัฐประหาร เป็นการชุมนุมทางการเมืองที่ได้รับความคุ้มครองจากรัฐทหารศักดินา เป็นการชุมนุมทางการเมืองที่วางแผนทำลายประชาธิปไตย เป็นการชุมนุมทางการเมืองที่ใช้ความรุนแรง เป็นการชุมนุมทางการเมืองที่ทำลายเศรษฐกิจของชาติ เป็นการชุมนุมทางการเมืองเพื่อรักษาระบอบเก่า
​คนกรุงเทพฯ ที่เห็นด้วยกับการชัตดาวน์กรุงเทพฯ ของ กปปส. นั้นมีคำอธิบายว่า เป็นการกู้ชาติ เป็นการกำจัดระบอบทักษิณ เป็นการกำจัดตระกูลกินเมือง เป็นการต่อต้านประชาธิปไตยของทุนสามานย์ เป็นการต่อต้านเผด็จการรัฐสภา เป็นการชุมนุมเพื่อทำลายพวกธนกิจการเมือง เป็นการสร้างพลังประชาชนที่แข็งแกร่ง เป็นการต่อต้านนิรโทษกรรมสุดซอย เป็นสิทธิเสรีภาพขั้นพื้นฐานของประชาชน เป็นการชุมนุมทางการเมืองเพื่อการสร้างระบอบการเมืองใหม่ที่มีความเป็นธรรมทางเศรษฐกิจและสังคม เป็นการชุมนุมทางการเมืองเพื่อให้มีการปฏิรูปก่อนเลือกตั้ง
​ข้อมูลพื้นฐาน
​งานวิจัยทัศนคติของคนกรุงเทพต่อสังคมการเมืองไทยนี้ เก็บข้อมูลระหว่างวันที่ 3-18 ธันวาคม 2565 รวม 1,200 คน โดยเก็บแบบสอบถามจาก กลุ่มเขตกรุงเทพเหนือ (เขตลาดพร้าว เขตหลักสี่ เขตจตุจักร เขตบางซื่อ เขตสายไหม เขตบางเขน และเขตดอนเมือง) กลุ่มเขตกรุงเทพกลาง (เขตสัมพันธวงศ์ เขตดุสิต เขตพระนคร เขตป้อมปราบศัตรูพ่าย เขตพญาไท เขตราชเทวี เขตดินแดง เขตวังทองหลาง และเขตห้วยขวาง) กลุ่มเขตกรุงธนใต้ (เขตภาษีเจริญ เขตบางแค เขตหนองแขม เขตราษฎร์บูรณะ เขตทุ่งครุ เขตบางขุนเทียน และเขตบางบอน)
​เพศของผู้ตอบแบบสอบถาม : หญิง 483 คน (40.25%) ชาย 546 คน (45.50%) เพศหลากหลาย 171 คน (14.25%)
​อายุของผู้ตอบแบบสอบถาม: Gen Z (18-25 ปี) 377 คน (31.42%), Gen Y (26-42 ปี) 549 คน (45.75%), Gen X (43-57 ปี) 167 คน (13.93%), Gen Baby boomer (58 ปีขึ้นไป) 107 คน (8.92%)
​อาชีพหลักของผู้ตอบแบบสอบถาม: นักเรียนนักศึกษา 193 คน (16.08%) พนักงานเอกชน 461 คน (38.42%) รับจ้างทั่วไป/ผู้ใช้แรงงาน 143 คน (11.92%) เจ้าของธุรกิจ/อาชีพอิสระ 186 คน (15.50%) ข้าราชการ/พนักงานของรัฐ/รัฐวิสาหกิจ 115 คน (9.58%) พ่อบ้าน/แม่บ้าน/เกษียณอายุ/ว่างงาน 93 คน (7.75%) อื่นๆ 9 คน (0.75%)
​รายได้ต่อเดือนของผู้ตอบแบบสอบถาม: ไม่มีรายได้ 109 คน (9.08%) รายได้ไม่เกิน 10,000 บาท 128 คน (10.67%) รายได้ 10,001-20,000 บาท 262 คน (21.83%) รายได้ 20,001-30,000 บาท 403 คน (33.58%) รายได้ 30,001- 40,000 บาท 198 คน (16.51%) รายได้ 40,001 บาทขึ้นไป 100 คน (8.33%)
​ทีมผู้ช่วยวิจัย : นายสหรัฐ เวียงอินทร์ นายชนวีย์ กฤตเมธาวี นายศุภกาญจน์ เป็งเมืองมูล นักศึกษาคณะรัฐศาสตร์ ม.รังสิต",https://www.matichon.co.th/politics/news_3807376
ชี้โพรงให้‘กกต.’ งบหาเสียง ส.ส.,วันที่ 5 กุมภาพันธ์ 2566 - 09:11 น.,"ชี้โพรงให้‘กกต.’ งบหาเสียง ส.ส.
หมายเหตุ – ความเห็นและข้อเสนอแนะของนักวิชาการกรณีนายพิจารณ์ เชาวพัฒนวงศ์ ส.ส.บัญชีรายชื่อ พรรคก้าวไกล เสนอให้คณะกรรมการการเลือกตั้ง (กกต.) พิจารณาการกำหนดค่าใช้จ่ายในการหาเสียงเลือกตั้งแยกเป็น ส.ส.คนละ 1.5 ล้านบาท และพรรคการเมือง 35 ล้านบาท สอดคล้องกับสถานการณ์และเวลาหรือไม่
วันวิชิต บุญโปร่ง
คณะรัฐศาสตร์ ม.รังสิต
คณะกรรมการการเลือกตั้ง (กกต.) กำหนดวงเงินให้กับพรรคการเมืองและผู้สมัคร ส.ส.เขตในแง่ของความเป็นจริงแล้วดูเหมือนว่าต้องการจะควบคุมการใช้งบประมาณให้มีความเท่าเทียม โดยไม่ให้พรรคการเมืองใหญ่ใช้งบจนเกินจำเป็น จึงพยายามทำให้การจัดการเลือกตั้งมีความบริสุทธิ์ยุติธรรม แต่ในความเป็นจริงแล้วหลายคนไม่เชื่อว่างบประมาณที่ ส.ส.หรือพรรคการเมืองใช้ทุ่มหาเสียงจะมีวงเงินเพียงเท่านี้จริง ซึ่งก็จะกลายเป็นปัญหาสุ่มเสี่ยงในการถูกร้อง หรือการโฆษณาเกินจริง กลายเป็นการเพิ่มภาระของ กกต.ในการจะวินิจฉัยภายหลัง หรือช่วงก่อนการเลือกตั้ง จะมีการฟ้องร้องกันอุตลุด 1.5 ล้านบาท แน่นอนว่าในห้วงระยะเวลา 45 วัน ถ้ามานั่งคำนวณเป็นรายวันก็ต้องอย่าลืมว่าค่าประชาสัมพันธ์ต่างๆ บางสิ่งบางอย่างแม้ว่าจะมีตัวประจักษ์พยานบอกว่าไม่คิดค่าใช้จ่าย แต่ กกต.ก็อาจจะไม่ยินยอมให้มีการใช้ความเห็นแบบนั้นได้ นั่นหมายความว่ามัน “ย้อนแย้ง” ไม่สอดคล้องตามสภาพความจริง เพราะบางทีผู้สมัครเขาระมัดระวังในการใช้งบประมาณเพื่อไม่ให้เกินวงเงิน บางครั้งก็อาจจะเป็นลักษณะขอความร่วมมือ
แต่ กกต.ใช้ดุลพินิจวินิจฉัย อย่างเช่น การใช้แอดมิน หรือการใช้เพจเฟซบุ๊กในการเปิดตัว หรือสื่อออนไลน์ต่างๆ ก็ต้องมีค่าใช้จ่าย แต่ถ้าคณะทำงานเขาไม่คิดเป็นมูลค่า กกต.จะทำอย่างไร ซึ่งแน่นอนว่า กกต.คงวินิจฉัยว่าจะต้องมีค่าแรง นี่คือตัวอย่างให้เห็นว่าเป็นความย้อนแย้งที่สร้างอุปสรรคและปัญหาของตัวผู้สมัคร วงเงิน 1.5 ล้านบาท ก็ต้องระมัดระวัง ใช้แบบคุ้มค่ามากเพื่อไม่ให้เกินวงเงินเพราะต้องทำบัญชีค่าใช้จ่ายต่างๆ ไปยัง กกต. และระยะเวลา 45 วัน ผมคิดว่าพรรคการเมืองขนาดเล็กอาจจะทำได้ แต่สำหรับพรรคการเมืองขนาดใหญ่ เราก็เห็นอยู่ว่างบประมาณที่ใช้ประชาสัมพันธ์ไม่ค่อยเป็นธรรมซึ่งแน่นอนว่าเขาต้องการสร้างสีสัน สร้างเนื้อหาให้เกิดความดึงดูดใจให้กับประชาชน หรือผู้ที่มีสิทธิเลือกตั้ง
ผมคิดว่า กกต.คงจะต้องมีการเรียกประชุมกับตัวแทนพรรคการเมืองและผู้สมัครทุกคนว่าข้อสงสัยต่างๆ มีอะไรที่ผู้สมัครทำได้หรือไม่ได้บ้าง อะไรที่สามารถคิดเป็นมูลค่าที่จะอยู่ในบัญชีค่าใช้จ่ายได้ คือ กกต.ต้องชี้แจง หากปล่อยไว้แบบนี้มีการฟ้องกันอุตลุดแน่นอน ผมคิดว่าทุกคนจะใช้สื่อการหาเสียงในรูปแบบของสื่อออนไลน์มากขึ้นเพราะจะประหยัดค่าใช้จ่าย ถ้าในรูปแบบของป้ายหาเสียง หรือติดตามจุดสำคัญๆ รวมไปถึงการใช้รถแห่อาจจะต้องลดจำนวนกิจกรรมการออกพบปะประชาชนในพื้นที่เขต แต่สื่อออนไลน์ต่างๆ เช่น การใช้คนเข้าไปติดตาม ตอบคำถาม หรือยิงโฆษณาบนเฟซบุ๊ก ทวิตเตอร์ อินสตาแกรม เพื่อประชาสัมพันธ์ หรือแนะนำตัวผู้สมัคร ผมคิดว่าค่าใช้จ่ายมันอยู่ในภาวะที่ควบคุมได้เพราะใช้คนไม่มาก ตรงนี้มันเป็นเรื่องที่ใหม่และผมคิดว่ายังไม่มีการกำหนดวงเงิน หรือค่าตอบแทนคนที่จะมาดูแลรับผิดชอบพูดง่ายๆ ว่าทั้งพรรคการเมืองและผู้สมัครจะใช้พื้นที่ตรงนี้ในการต่อสู้มากขึ้น
รูปแบบการหาเสียงแบบเดิมยังคงดำรงอยู่แต่จะลดน้อยลง เพราะอย่าลืมว่าในเวทีหาเสียงตามจังหวัดใหญ่ๆ คิดดูว่ามันค่าใช้จ่ายเท่าไร ทั้งเวที การติดตั้งเครื่องเสียง ถ้ายิ่งเป็นพรรคการเมืองใหญ่ๆ จะต้องไปพื้นที่ใหญ่ๆ มาก วงเงิน 35 ล้านบาท บางทีก็ดูย้อนแย้งว่าจะเกินงบกับที่ กกต.กำหนด
วันชัย จึงวิบูลย์สถิตย์
นักวิชาการอิสระ
กกต.มีการตั้งงบประมาณในการหาเสียงของ ส.ส.และพรรคการเมือง หากกล่าวในเรื่องของหลักการคนที่เล่นการเมืองจริงๆ ไม่ต้องลงทุนถึง 1.5 ล้านบาท ตามที่ กกต.กำหนด เพราะในความเป็นจริงหากมีคุณงามความดีในเขตที่ลงสมัครรับเลือกตั้งไม่ต้องใช้เงินเยอะ ขึ้นป้ายไม่กี่แผ่นคนก็รู้จักแล้ว แต่หากคิดในแง่ของเศรษฐศาสตร์มองดูแล้วเงิน 1.5 ล้านบาท น้อยมากสำหรับจะให้ ส.ส.ใช้ในการหาเสียง ทั้งการระดมทำป้าย เอาคนไปเดินหาเสียง ทำให้ต้องใช้เงินเยอะ รวมทั้งการใช้เงินนอกระบบเพื่อเรียกคะแนนเสียง ก็ต้องยอมรับว่าเลือกตั้งยุคนี้ปูพื้นด้วยการใช้เงิน
ส่วนพรรคการเมืองตั้งงบ 35 ล้าน ในการหาเสียงถือว่าเป็นเรื่องธรรมดาเพราะต้องใช้งบในการหาเสียง อย่างไรก็ตาม เมื่อพรรคการเมืองจะต้องส่งผู้ลงสมัคร ส.ส. 400 เขตจะเหลือเท่าไหร่ในการหาเสียง จริงๆ แล้วหากจะต้องแฟร์กันจริงๆ ไม่ต้องจำกัดวงเงินของพรรคการเมืองก็ได้ หากพรรคการเมืองมีคุณภาพและคุณงามความดี ไม่จำเป็นจะต้องใช้เงินมาก แต่ปัจจุบันที่ใช้เงินหาเสียงกันอย่างมากมาย มองดูแล้วก็เลอะเทอะไปหมด โดยมีผลมาจากการควบคุมกติกาไม่เข้มงวด ทั้งที่ความเป็นจริงการหาเสียงควรอยู่ภายใต้กฎกติกาที่กำหนด และอย่าทำผิดกฎระเบียบ แล้วปล่อยให้มีการใช้เงินหาเสียงได้อย่างเต็มที่ ในเมื่อไม่ทำผิดก็ไม่ต้องกลัวกฎหมาย
การที่ให้พรรคการเมืองใช้เงินได้ 35 ล้านบาท แต่มาดูผู้สมัคร ส.ส.ใช้เงินไม่เกิน 1.5 ล้านบาท หากพรรคต้องการสนับสนุนผู้ลงสมัครรับเลือกตั้ง 400 เขต คิดดูหากพรรคการเมืองต้องการสนับสนุนเขตละ 1 ล้านบาท ก็ต้องใช้เงินไป 400 ล้านบาท ซึ่งขัดกับความเป็นจริง เป็นเรื่องที่น่าคิดเหมือนกัน
หากมองการเลือกตั้งในพื้นที่ จ.ชลบุรี จะเห็นว่ามีคนต่างถิ่นย้ายเข้ามาในพื้นที่จำนวนมาก ทำให้ผู้ลงสมัครรับเลือกตั้งคุมเสียงเลือกตั้งลำบาก เพราะเป็นคนต่างถิ่นที่ย้ายเข้ามาทำงาน เนื่องจากมีโรงงานอุตสาหกรรมจำนวนมาก การหาเสียงก็เปลี่ยนไปอีกรูปแบบหนึ่ง ส่วนจังหวัดอื่นๆ ไม่มีความเคลื่อนไหวของประชากรก็จะมีผลกับผู้ลงสมัครรับเลือกตั้งที่อยู่ในพื้นที่เพราะรู้จักกันดี การหาเสียงก็จะเป็นอีกรูปแบบหนึ่ง อาจจะอาศัยอำนาจบารมีได้
การหาเสียงโดยการโฆษณาประชาสัมพันธ์ในโซเชียลจะมีผลเยอะมาก จึงอยากให้เน้นให้ว่าที่ผู้ลงสมัครรับเลือกตั้ง ส.ส.ไปออกรายการต่างๆ หลังจากนั้นนำมาเสนอในโลกโซเชียลทำให้ไม่ต้องเสียค่าใช้จ่ายอีกด้วย ที่สำคัญอยากให้ กกต.เน้นการประชาสัมพันธ์ให้ความรู้กับประชาชนมากๆ เกี่ยวกับการเลือกตั้ง จะได้ตัดสินใจเลือกคนดีมีความรู้เข้าไปบริหารประเทศ
ปฐวี โชติอนันต์
อาจารย์ประจำคณะรัฐศาสตร์ ม.อุบลราชธานี
วัตถุประสงค์ของการกำหนดค่าใช้จ่ายในการหาเสียงเลือกตั้ง คือ 1.ให้เกิดความเท่าเทียมกันของผู้สมัคร และพรรคการเมืองในการหาเสียงเลือกตั้ง พรรคที่ใหญ่และพรรคที่เล็กจะสามารถใช้งบประมาณในการหาเสียงได้เท่ากัน สิ่งนี้ตัดปัญหาความได้เปรียบของพรรคใหญ่ที่มีทรัพยากรจำนวนมากในการใช้จ่ายในการหาเสียงในช่วงเลือกตั้ง 2.การกำหนดค่าใช้จ่ายในการหาเสียงเลือกตั้งมีขึ้นเพื่อให้พรรคการเมืองใช้จ่ายงบประมาณสอดคล้องกับสภาพเศรษฐกิจที่เป็นอยู่ สิ่งนี้เป็นการป้องกันการใช้จ่ายเงินอย่างไม่เป็นประโยชน์ของพรรคการเมืองและผู้รับสมัครเลือกตั้ง
จากข้อมูล POLITICAL FINANCE DATABASE ที่มีการสำรวจประเทศที่มีการใช้กฎหมายการใช้จ่ายเงินหาเสียงในการเลือกตั้งทั่วไปใน 197 ประเทศ พบว่ามี 84 ประเทศที่มีกฎหมายกำหนดค่าใช้จ่ายในการหาเสียงเลือกตั้ง มี 82 ประเทศที่ไม่มีกฎหมายในลักษณะนี้ มี 5 ประเทศที่ไม่มีข้อมูล และมี 3 ประเทศไม่สามารถบอกได้ ประเทศไทยเป็น 1 ใน 84 ประเทศที่ใช้กฎหมายกำหนดค่าใช้จ่ายในการหาเสียงเลือกตั้ง การเลือกตั้งที่จะเกิดขึ้นในช่วงกลางปี พ.ศ.2566 นี้มีการใช้ พ.ร.บ.ประกอบรัฐธรรมนูญว่าด้วยเลือกตั้งสมาชิกสภาผู้แทนราษฎร พ.ศ.2561 ซึ่งเคยได้ใช้ในการเลือกตั้งทั่วไปของไทยในวันที่ 24 มีนาคม 2562 มีมาก่อนแล้ว ในตัวกฎหมายมีใจความที่สำคัญที่เกี่ยวข้องกับการใช้เงินของผู้สมัครและพรรคการเมืองคือ มีการกำหนดค่าใช้จ่ายในการหาเสียงเลือกตั้งคือ ส.ส.คนละ 1.5 ล้านบาทและพรรคการเมือง 35 ล้านบาท ถ้าถามว่างบประมาณดังกล่าวพอไหมสำหรับพรรคการเมืองและผู้ลงสมัครรับเลือกตั้ง ผมตอบได้เพียงว่าขึ้นอยู่กับการบริหารจัดการงบประมาณของพรรคเมืองและผู้สมัครในแต่ละพื้นที่ว่าเขาจะมีความสามารถมากน้อยแค่ไหนในการใช้เงินจำนวนดังกล่าวให้เกิดประโยชน์สูงสุดในช่วงของการหาเสียงเลือกตั้ง อย่างไรก็ตาม ผมมีข้อสังเกตในเรื่องของการใช้เงินหาเสียงในการเลือกตั้ง 2 ข้อ
1.ถึงแม้จะมีการกำหนดจำนวนเงินในการหาเสียงเลือกตั้งก็จริง แต่พรรคและผู้ที่เป็น ส.ส.ของพรรคฝ่ายรัฐบาลจะมีความได้เปรียบมากกว่าพรรคและผู้สมัคร ส.ส.จากพรรคฝ่ายค้าน หรือผู้สมัคร ส.ส.คนอื่นๆ เนื่องจากคนกลุ่มแรกนั้นได้ลงพื้นที่หาเสียงผ่านการจัดทำนโยบายให้กับประชาชนในพื้นที่ในนามรัฐบาลมาตลอด 4 ปี สิ่งเหล่านี้ทำให้พรรคการเมืองและผู้สมัคร ส.ส.ฝ่ายรัฐบาลมีความได้เปรียบในการรักษาพื้นที่ของตนเองและสร้างฐานเสียงใหม่ๆ ในพื้นที่ของ ส.ส.พรรคฝ่ายตรงข้าม
2.ตาม พ.ร.บ.ประกอบรัฐธรรมนูญว่าด้วยเลือกตั้งสมาชิกสภาผู้แทนราษฎร พ.ศ.2561 วงเล็บ 1 มาตรา 68ที่ระบุให้คณะกรรมการเลือกตั้งกําหนดให้มีวิธีการหาเสียงเลือกตั้งให้ผู้สมัครและพรรคการเมืองต้องปฏิบัติ ในกรณีที่เป็นการเลือกตั้งทั่วไปอันเนื่องมาจากการครบอายุของสภาผู้แทนราษฎรให้กระทําได้ตั้งแต่หนึ่ง 180 วันก่อนวันครบอายุ จนถึงวันก่อนวันเลือกตั้ง เช่นเดียวกับการคำนวณค่าใช้จ่ายในการหาเสียงเลือกตั้งที่ระบุไว้ในมาตรา 64 วงเล็บ 1 ดังนั้น ถ้าวาระของสภาผู้แทนราษฎรจะครบวาระวันที่ 24 มีนาคม 2566 กำหนด 180 วัน ก่อนครบวาระ จะอยู่ที่วันที่ 24 กันยายน 2565 กฎหมายดังกล่าวยิ่งทำให้พรรคฝ่ายรัฐบาลและ ส.ส.ฝ่ายรัฐบาลยิ่งได้เปรียบ เนื่องจากในห้วงเวลาดังกล่าวพรรคฝ่ายค้านและ ส.ส.ของพวกเขาต้องระวังการใช้จ่ายเงินในการลงพื้นที่และการหาเสียง ไม่สามารถนำเงินลงไปช่วยเหลือผู้ประสบภัย หรือผู้เดือดร้อนได้ ผิดกับทางพรรคฝ่ายรัฐบาลและ ส.ส.ของพวกเขาที่สามารถลงพื้นที่ในนามรัฐบาล และไม่ต้องระวังตัวมากในการใช้จ่ายเงิน เพราะเงินที่ใช้จ่ายในการลงพื้นและช่วยเหลือประชาชนมาในรูปแบบนโยบายของรัฐมากกว่า จากที่กล่าวมา ภายหลังวันที่ 24 กันยายน 2565 เราจะเห็น ส.ส.จากพรรคฝ่ายค้านเวลาติดป้ายแนะนำตัวพร้อมผลงาน หรือโพสต์ภาพกิจกรรมผลงานลงเฟซบุ๊ก จะต้องมีการระบุข้อความ ผลิตโดย ที่อยู่ : อำเภอ จังหวัด รหัสไปรษณีย์ จำนวนที่ผลิต : – ชิ้นวันที่ผลิต : ตามที่ปรากฏ ทั้งนี้ เพื่อป้องกันการทำผิดกฎหมายหาเสียงในการเลือกตั้ง อย่างไรก็ตาม งบประมาณในการหาเสียงในพื้นที่ออฟไลน์และโลกออนไลน์ต้องถูกนับเป็นส่วนหนึ่งของค่าใช้จ่ายด้วย
การหาเสียงของพรรคการเมืองและผู้สมัคร ส.ส.ควรมีการปรับปรุง หรือประยุกต์ไหม คิดว่าพรรคการเมืองและผู้สมัคร ส.ส.มีการปรับตัววิธีการหาเสียงตามกลุ่มฐานเสียงคะแนนที่ตนคิดว่ามีโอกาสจะได้อยู่แล้ว การเลือกตั้งทั่วไปใน พ.ศ.2562 ที่ผ่านมานั้นพรรคการเมืองบางพรรคที่มีฐานเสียงเป็นคนรุ่นใหม่ คนในเมือง คนที่บ้านมีรั้ว เขาเหล่านั้นได้หันมาใช้วิธีการหาเสียงผ่านการยิงโฆษณาลงยูทูบและเฟซบุ๊ก หรือมีการไลฟ์สดในเฟซบุ๊ก เพื่อให้เห็นกิจกรรมต่างๆ ของผู้สมัคร
นอกจากนี้ พรรคการเมืองที่มีฐานเสียงในพื้นที่ต่างจังหวัดที่อยู่ในเมือง พื้นที่กึ่งเมืองกึ่งชนบท หรือชนบท มีการจัดเวทีปราศรัยใหญ่ในการหาเสียง นำผู้บริหารพรรค บุคคลสำคัญของพรรค และผู้สมัครของพรรคมาปราศรัยนำเสนอนโยบายให้ประชาชนได้รับทราบและเห็นหน้าผู้สมัคร อย่างไรก็ตาม ส.ส.ที่เป็นเจ้าของพื้นที่เดิมมีความได้เปรียบอย่างมาก เนื่องจากเขามีฐานคะแนนเสียงเดิม มีเครือข่ายในท้องถิ่น ประกอบกับยิ่ง ส.ส.ท่านนั้นลงมาทำงานในพื้นที่ตลอด 4 ปีที่ผ่านมา เขาได้ใช้จ่ายเงินของเขาในการสร้างฐานเสียงและรักษาฐานเสียงเดิมก่อนที่จะถึงเวลาที่กฎหมายเกี่ยวกับการควบคุมค่าใช้จ่ายจะมีการกำหนดช่วงเวลาในการใช้เงินหาเสียง เมื่อถึงเวลาที่มีจะมีการเลือกตั้งเขาไม่จำเป็นต้องใช้เงินหาเสียงจำนวนมาก เพราะเขาทำงานในพื้นที่มาตลอด คนในพื้นที่รู้จักเขาและพรรคการเมืองที่เขาสังกัด ผิดกับคนที่พึ่งมาลงรับสมัครในการเลือกตั้ง ถ้าเขาไม่เคยทำงานในพื้นที่มาก่อน หรือพึ่งมาทำ การใช้เงินหาเสียงต้องมากตามไปด้วย เพื่อให้คนได้รู้จักหน้าตาและพรรคที่เขาสังกัด
แต่สิ่งที่สำคัญที่สุดคือ คนจะเลือกหรือไม่เลือกผู้สมัคร ส.ส.คนใด ไม่ได้ขึ้นอยู่กับเงินหาเสียงมากหรือน้อย แต่ขึ้นกับการทำงานและความสัมพันธ์กับคนในพื้นที่ว่า ผู้สมัครคนไหนทำประโยชน์ให้กับเขาได้มากกว่า และนโยบายของพรรคการเมืองไหนที่ตรงกับความต้องของประชาชนในพื้นที่",https://www.matichon.co.th/politics/politics-in-depth/news_3806745
บิ๊กป้อมสุดฟิต ออกกำลังกายสวนลุมฯ แวะชมตลาด ชาวบ้านแห่เซลฟี่คึก เชียร์นั่งนายกฯ คนที่ 30,วันที่ 5 กุมภาพันธ์ 2566 - 09:09 น.,"เมื่อเวลา 07.00 น. วันที่ 5 กุมภาพันธ์ พล.อ.ประวิตร วงษ์สุวรรณ รองนายกรัฐมนตรี และหัวหน้าพรรคพลังประชารัฐ (พปชร.) เดินตลาดสวนลุมฯ แวะทักทายพ่อค้า แม่ค้าและประชาชน จากนั้น พล.อ.ประวิตรได้เดินออกกำลังกายภายในบริเวณสวนลุม ระหว่างทางได้ทักทายประชาชนด้วยสีหน้ายิ้มแย้มแจ่มใสอารมณ์ดี
รองนายกฯ ลุงป้อม ใช้เวลาเดินออกกำลังกายในสวนลุม ประมาณครึ่งชั่วโมง โดยเดินทางมาเป็นส่วนตัว ในระหว่างการออกกำลังกายนั้น รองนายกฯ ลุงป้อม ได้ถ่ายรูปร่วมกับประชาชน แวะถ่ายรูปร่วม ชมรมไทเก๊กในสวนลุมฯ ชมรมเซี๊ยงเล้งไทยเก๊ก โดยได้ร่วมถ่ายภาพ และดื่มกาแฟ และพูดคุย กับสมาชิกชมรม ลุงป้อมได้ร่วมถ่ายรูปด้วยความเป็นกันเอง และยิ้มแย้มแจ่มใส
ทั้งนี้ ก่อนเข้าเดินออกกำลังกาย ได้แวะซื้องาดำร้านดัง ร้านตี๋งาดำสวนลุม เปิดมาเกือบ 50 ปี ตั้งแต่ 2520 อยู่หน้าสวนลุมฯ และยังแวะร้านข้าวแกง ซื้อกับข้าว อาทิ พะแนงหมู ไข่พะโล้ แกงหน่อไม้ โดยระหว่างทางมีพ่อค้าแม่ค้า ประชาชน มาขอถ่ายรูป ขอให้ลุงป้อมสู้ๆ สุขภาพแข็งแรง และขอให้เป็นนายกฯ คนที่ 30 เพื่อช่วยประชาชนให้กินดีอยู่ดี ตลอดทางเดิน ลุงป้อมยิ้มแย้ม อารมณ์ดี และทักทายประชาชนที่มาจับจ่ายซื้อของและออกกำลังกายในสวนลุมฯ ด้วยความเป็นกันเอง และยิ้มทักทายตลอดทาง",https://www.matichon.co.th/politics/news_3807350
