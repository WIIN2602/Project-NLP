title,date,content,link
อังคณา ดึงสติ เพื่อนส.ว.สีน้ำเงิน ฟ้องปิดปากรมว.ยุติธรรม แนะควรใช้โอกาสนี้พิสูจน์ตัวเอง,วันที่ 22 กุมภาพันธ์ 2568 - 16:11 น.,"อังคณา ดึงสติ เพื่อนส.ว.สีน้ำเงิน ฟ้องปิดปากรมว.ยุติธรรม แนะควรใช้โอกาสนี้พิสูจน์ตัวเอง
เมื่อวันที่ 22 กุมภาพันธ์ 2568 อังคณา นีละไพจิตร สมาชิกวุฒิสภา (ส.ว.) กรณี นายมงคล สุระสัจจะ ประธานวุฒิสภา นำทีม ส.ว.สายสีน้ำเงิน ตั้งโต๊ะแถลงข่าวตอบโต้กรมสอบสวนคดีพิเศษ (ดีเอสไอ) จ่อนำคดีโพยฮั้วเลือก ส.ว.เป็นคดีพิเศษว่า กรณีข่าว ส.ว. จะล่ารายชื่อถอดถอนรัฐมนตรีว่าการกระทรวงยุติธรรม จะเปิดอภิปรายในสภา และจะฟ้องร้องดำเนินคดี รัฐมนตรีว่าการกระทรวงยุติธรรมนั้น ส่วนตัวไม่เห็นด้วยอย่างยิ่ง เพราะการโต้กลับลักษณะเช่นนี้อาจถูกมองว่าเป็นการแก้แค้น หรือตอบโต้ (reprisal) เพื่อไม่ให้มีการตรวจสอบ อีกทั้งที่ผ่านมาสังคมได้มีการตั้งคำถามถึงการเลือก และการปฏิบัติหน้าที่ของ ส.ว. มาโดยตลอด การตรวจสอบของกรมสอบสวนคดีพิเศษ จึงอาจเป็นหนทางหนึ่งที่สมาชิกวุฒิสภาทุกคน จะได้พิสูจน์ตัวเองเพื่อให้สังคมได้ทราบข้อเท็จจริง ซึ่งหากไม่เป็นความจริงตามที่ถูกกล่าวหา ผู้กล่าวหาก็จำเป็นต้องชดใช้เยียวยาความเสียหาย และคืนศักดิ์ศรีให้ ส.ว. ทุกท่านที่ถูกกล่าวหา
ส่วนเรื่องที่ ส.ว. ต้องการฟ้องร้องดำเนินคดีผู้กล่าวหานั้น ส.ว. ที่จะฟ้องคดีจำเป็นต้องพิจารณาด้วยความรอบคอบและระมัดระวัง เนื่องจากการขู่จะดำเนินคดีกับผู้กล่าวหา อาจเข้าข่ายการเป็นการฟ้องเพื่อปิดปาก หรือการดำเนินคดีเชิงยุทธศาสตร์เพื่อปิดกั้นการมีส่วนร่วมสาธารณะ (SLAPP) เนื่องจากกรณีนี้สังคมให้ความสนใจอย่างมาก และ ส.ว. เองก็ถูกวิพากษ์วิจารณ์ในประเด็นนี้มาโดยตลอด ส่วนตัวมีความเห็นว่า สิ่งที่ ส.ว. ควรทำ คือ การชี้แจงข้อเท็จจริง พร้อมกับยอมรับการตรวจสอบจากทุกฝ่ายเพื่อแสดงความบริสุทธิ์
ส่วนคำถามที่ว่าทำไมต้องเป็นกรมสอบสวนคดีพิเศษ ก็เพราะ พรบ. การสอบสวนคดีพิเศษ พ.ศ. 2547 ให้อำนาจ DSI ในการทำคดีที่ซับซ้อน คดีที่เกี่ยวข้องกับผู้มีอิทธิพล หรือคดีที่มีผู้เกี่ยวข้องจำนวนมาก นอกจากนั้น DSI ยังมีอำนาจในการให้ความคุ้มครองพยาน เพื่อให้พยานรู้สึกปลอดภัยและสามารถให้การเป็นพยานในชั้นศาลได้ … เรื่องนี้ ส.ว. ที่จะลงชื่อฟ้องคดีกับผู้กล่าวหา จึงต้องชั่งน้ำหนักระหว่างการป้องกันตนเอง กับประโยชน์ที่สาธารณะจะพึงได้รับ เนื่องจากสิทธิประโยชน์ต่าง ๆ ของสมาชิกวุฒิสภาทุกบาททุกสตางค์ล้วนมาจากภาษีของประชาชน ประชาชนจึงต้องสามารถตรวจสอบการทำหน้าที่ของ ส.ว. ผ่านกลไกต่างๆ ได้ อีกทั้งเรื่องนี้ก็ได้มีผู้ไปร้องเรียนต่อกรมสอบสวนคดีพิเศษ และ กกต. แล้ว จึงควรทำความจริงให้ปรากฏ การป้องป้องศักดิ์ศรีของตนเอง กับการปิดกั้นประโยชน์สาธารณะ จึงเป็นคนละเรื่อง และในฐานะที่ ส.ว. ได้ชื่อว่า ส.ว. ของประชาชน จึงควรถ่อมตน ใจกว้าง และยอมรับการตรวจสอบ เพื่อทำให้เกิดความโปร่งใส และเป็นธรรมสำหรับทุกฝ่าย และอย่างที่ได้พูดไปแล้ว คือ หากสุดท้ายข้อกล่าวหาดังกล่าวพิสูจน์แล้วไม่เป็นความจริง ทุกฝ่ายที่เกี่ยวข้องก็จะต้องชดใช้เยียวยา และคืนศักดิ์ศรีให้กับวุฒิสมาชิกที่ถูกกล่าวหาทุกคน
เรื่องนี้ถือเป็นหลักการพื้นฐานของหลักนิติธรรมที่ทุกคนต้องเคารพ",https://www.matichon.co.th/politics/news_5061421
ศิริกัญญา ยัน ซักฟอก 5 วันเหมาะสุด จ่อเปิดข้อมูลใหม่ สะท้อนรอยร้าวรบ. จับตาเสียงลงมติ,วันที่ 22 กุมภาพันธ์ 2568 - 15:34 น.,"“ศิริกัญญา” ชี้ เปิดเวทีซักฟอกกลางเดือน มี.ค. เหมาะสมที่สุด ยืนกรานใช้ 5 วัน แย้ม มีเนื้อหาที่ไม่เคยเผยมาก่อน สะท้อนรอยร้าวรัฐบาล
เมื่อวันที่ 22 กุมภาพันธ์ นางสาวศิริกัญญา ตันสกุล ส.ส.บัญชีรายชื่อ และรองหัวหน้าพรรคประชาชน (ปชน.) ให้สัมภาษณ์ถึงการยื่นญัตติอภิปรายไม่ไว้วางใจรัฐบาล ว่า จะยื่นในวันที่ 27 กุมภาพันธ์นี้ ส่วนกรอบเวลาการอภิปราย ยังยืนยันว่าควรเป็น 5 วัน ซึ่งคิดว่ากลางเดือนมีนาคม เป็นช่วงที่เหมาะสมที่สุด ไม่ควรเกินสัปดาห์ที่ 3 ของเดือน
ผู้สื่อข่าวถามว่า กังวลว่ารัฐบาลจะขอเลื่อนเวลาออกไปเพื่อเตรียมข้อมูลหรือไม่ นางสาวศิริกัญญา กล่าวว่า ไม่กังวล เราให้เขามีโอกาสแก้ตัวเต็มที่ และคงลากยาวไปไม่ได้เท่าไหร่ เพราะสมัยประชุมนี้จะหมดในวันที่ 10 เมษายน หากรัฐบาลให้เกียรติสภา ก็ควรจะให้คำตอบภายในเร็ววัน
เมื่อถามถึงประเด็นที่จะใช้ในการอภิปราย นางสาวศิริกัญญา กล่าวว่า เป็นเรื่องที่ปรากฏอยู่ และประชาชนให้ความสนใจ ซึ่งจะมีข้อมูลเชิงลึกเพิ่มเติม รวมถึงมีเรื่องที่ไม่เคยเปิดเผยที่ไหนมาก่อน
ถามว่า คิดว่าเสียงของฝั่งรัฐบาลจะมีพอในการโหวตไว้วางใจหรือไม่ น.ส.ศิริกัญญา กล่าวว่า ช่วงนี้ก็มีข่าวที่พรรคร่วมรัฐบาล ทำหน้าที่เป็นฝ่ายค้าน ทั้งเรื่องที่ดินและการฮั้วเลือก ส.ว. มีการยื่นญัตติอภิปรายรัฐมนตรีของพรรคตัวเองด้วยซ้ำ ซึ่งปรากฏรอยร้าวชัดเจน ดังนั้น การอภิปรายไม่ไว้วางใจของเราครั้งนี้ จะแสดงถึงรอยร้าวดังกล่าว และรอดูมติว่า จะยังสามารถกุมอำนาจนํารัฐบาลได้อยู่หรือไม่",https://www.matichon.co.th/politics/news_5061400
ส.ส.เพื่อไทย ปรามส.ว.สีน้ำเงิน ต้องพร้อมรับการตรวจสอบ แนะถ้าไม่ได้ทำผิด ไม่ต้องกลัว,วันที่ 22 กุมภาพันธ์ 2568 - 15:25 น.,"“อนุสรณ์” ปราม ส.ว.สีน้ำเงิน ความกลัวทำให้เสื่อม แนะเคารพการตรวจสอบ อย่าทำตัวเหมือนใครแตะไม่ได้
เมื่อวันที่ 22 กุมภาพันธ์ 2568 นายอนุสรณ์ เอี่ยมสะอาด ส.ส.บัญชีรายชื่อ พรรคเพื่อไทย (พท.) กล่าวกรณี นายมงคล สุระสัจจะ ประธานวุฒิสภา นำทีม ส.ว.สายสีน้ำเงิน ตั้งโต๊ะแถลงข่าวตอบโต้กรมสอบสวนคดีพิเศษ (ดีเอสไอ) จ่อนำคดีโพยฮั้วเลือก ส.ว.เป็นคดีพิเศษว่า ความกลัวทำให้เสื่อม ถ้าไม่ได้ทำอะไรผิด ก็ไม่มีอะไรต้องกลัว ต้องทำความเข้าใจก่อนว่า การที่มีคนสมัครเข้าเป็น ส.ว.เกือบ 50,000 คน ผ่านระบบการเลือกกันเอง เพื่อให้ได้ ส.ว.จำนวนทั้งสิ้น 200 คนนั้น มีคนเข้าร่วม และเห็นกระบวนการได้มาซึ่ง ส.ว.จำนวนมาก การร้องทุกข์กล่าวโทษว่าการเลือก ส.ว.ในบางส่วนอาจมีการ ทำโพยฮั้วกันหรือไม่ ถือเป็นสิทธิ มีการตั้งข้อสังเกตว่า ขบวนการจัดตั้งการฮั้ว ส.ว.อาจมีจำนวนผู้สมัครที่อยู่ในขบวนการประมาณ 1,200 คน มีการพักที่เดียวกัน แจกเสื้อสีเดียวกัน อำนวยความสะดวกในการจัดหารถตู้โดยสารส่งผู้สมัคร ทำกันเป็นขบวนการ ส่วนจะตรวจสอบ ส.ว.หรือตัวสำรองคนใดก็ต้องให้ผู้รับผิดชอบได้ทำงานอย่างตรงไปตรงมา รวมถึงหากมีการฮั้วเลือกตั้ง ส.ว.แล้ว จะขยายผลไปยังฐานความผิดอื่นด้วยหรือไม่ ก็ต้องปล่อยให้เป็นหน้าที่ของผู้มีหน้าที่รับผิดชอบในการทำคดี
นายอนุสรณ์กล่าวต่อว่า เรื่องนี้จึงไม่ใช่เกมการเมืองบั่นทอนวุฒิสภา เพราะมี ส.ว.ที่ไม่ได้เดือดร้อนจากการตรวจสอบครั้งนี้อยู่จำนวนหนึ่ง ในทางกลับกันถ้าผลการตรวจสอบไม่พบการกระทำความผิด จะ ส.ว.สายสีน้ำเงินหรือสีไหน ก็เดินหน้าปฏิบัติหน้าที่ต่อไป อะไรที่คลุมเครือที่สังคมกังขา ก็ทำให้โปร่งใสตรวจสอบได้ ไม่มีอะไรต้องกลัว
”พวกท่านมาเป็น ส.ว.แล้ว ต้องพร้อมรับการตรวจสอบ ต้องพร้อมพิสูจน์ตัวเอง ไม่ใช่ใครแตะอะไรไม่ได้เลย ต้องเข้าใจและเคารพในสิทธิของผู้ร้อง ให้เกียรติและเชื่อมั่นในกระบวนการตรวจสอบ ถ้าไม่ได้ทำอะไรผิด ไม่ต้องกลัว” นายอนุสรณ์กล่าว",https://www.matichon.co.th/politics/news_5061402
ส.ว.งงเจอข้อหาหนัก อั้งยี่ซ่องโจร โต้โพยฮั้ว ยันไม่เคยรู้จักกันมาก่อน-ไม่มีนัดเจอที่โรงแรม,วันที่ 22 กุมภาพันธ์ 2568 - 15:02 น.,"“พิสิษฐ์” เผยรอหารือวิปวุฒิ 26ก.พ.โต้กลับดีเอสไอ ยันสว.ไม่เคยรู้จักกันมาก่อน งงหนัก เข้าข่ายอ้างซ่องโจรได้อย่างไร
เมื่อวันที่ 22 กุมภาพันธ์ 2568 นายพิสิษฐ์ อภิวัฒนาพงศ์ สมาชิกวุฒิสภา (ส.ว.) กล่าวถึงความคืบหน้าการดำเนินการตอบโต้กรมสอบสวนคดีพิเศษ (ดีเอสไอ) ที่จะพิจารณารับคดีฮั้วเลือกส.ว. ปี 2567 เป็นคดีพิเศษ ว่า ในการประชุมคณะกรรมการกิจการวุฒิสภา (วิปวุฒิสภา) วันที่ 26 กุมภาพันธ์นี้ จะหารือถึงการดำเนินการเอาผิดฝ่ายที่เกี่ยวข้องกล่าวหาส.ว.เรื่องการฮั้วเลือกส.ว.ว่า จะดำเนินการอย่างไรบ้าง แต่ก็ไม่แน่ใจว่าการประชุมวุฒิสภาในวันที่ 23 กุมภาพันธ์นี้ จะมีส.ว.คนใดหยิบประเด็นดังกล่าวมาหารือในที่ประชุมหรือไม่
“ยืนยันว่า กระบวนการเลือกส.ว.ทำถูกต้องตามกฎหมาย เป็นไปตามขั้นตอนประชาธิปไตย ไม่เข้าใจว่าผิดพระราชบัญญัติ (พ.ร.บ.) ประกอบรัฐธรรมนูญว่าด้วยการได้มาซึ่งส.ว.ได้อย่างไร ยิ่งข้อหาอั้งยี่ซ่องโจร เป็นภัยต่อความมั่นคงในราชอาณาจักรตามที่ดีเอสไอกล่าวหา ยิ่งงงหนัก จะไปเข้าข่ายได้อย่าง ส.ว.ทุกคนไม่เคยรู้จักกันมาก่อน ไม่เคยไปพบกันที่โรงแรมตามที่มีการกล่าวหา เพิ่งมารู้จักกันในที่ประชุม หลังเป็นส.ว.แล้ว ดังนั้นการจะเข้าข่ายอั้งยี่ซ่องโจรจะต้องรู้จักกันมาก่อน” นายพิสิษฐ์ กล่าว
นายพิสิษฐ์ กล่าวต่อว่า ส่วนการมองว่าเป็นเกมการเมืองเพื่อตอบโต้ส.ว. ที่ยื้อการแก้รัฐธรรมนูญนั้น ก็มีความเป็นไปได้ หรือจะมองเป็นเหตุประจวบเหมาะก็ได้ ซึ่งกรณีการร้องเรียนฮั้วเลือกส.ว. ร้องมาตั้งแต่ปลายปี2567 แต่พอมีข่าวเรื่องแก้รัฐธรรมนูญก็เลยมีการประโคมข่าวจับแพะชนแกะกันไป",https://www.matichon.co.th/politics/news_5061359
จบภารกิจ ส่งกลับ แก๊งคอลเซ็นเตอร์ชาวจีน เที่ยวบินสุดท้ายแล้ว รวม 3 วัน 621 ราย,วันที่ 22 กุมภาพันธ์ 2568 - 14:54 น.,"จบภารกิจ ส่งกลับ แก๊งคอลเซ็นเตอร์จีน เที่ยวบินสุดท้ายแล้ว รวม 3 วัน 621 ราย
เมื่อวันที่ 22 กุมภาพันธ์ ผู้สื่อข่าวรายงานว่า หน่วยเฉพาะกิจราชมนู กองกำลังนเรศวร (ฉก.ราชมนู กกล.นเรศวร) แจ้วส่งกลับบุคคลสัญชาติจีน จากกระบวนการค้ามนุษย์ในประเทศหนึ่งมา โดยในวันนี้เป็นการส่งกลับเป็นวันที่ 3 เริ่มตั้งแต่เวลา 09.50 น. – 10.10 น. รถบัสเที่ยวที่ 1 จำนวน 2 คัน รับบุคคลสัญชาติจีน จำนวน 50 คน จากจุดผ่านแดนถาวรสะพานมิตรภาพไทย-เมียนมา แห่งที่ 2 บ.วังตะเคียน ม.7 ต.ท่าสายลวด อ.แม่สอด จ.ตาก เดินทางมาถึงท่าอากาศยานนานาชาติแม่สอด ต.ท่าสายลวด อ.แม่สอด จ.ตาก บุคคลสัญชาติจีน เข้าขบวนการตามกฎหมายตรวจคนเข้าเมืองของไทย
และเวลา 10.42 น. เครื่องบินเที่ยวที่ 1 สายการบิน China Southerm Airlnes เดินทางมาถึงท่าอาศยานนานาชาติแม่สอด ก่อนนำตัวทยอยขึ้นเครื่อง จากนั้นเวลา 11.15 น. เครื่องบินเที่ยวที่ 1 Take off จากท่าอาศยานนานาชาติแม่สอด เดินทางกลับปลายทางประเทศจีน
โดยระหว่างนั้นในเวลา 10.40 น.- 11.05 น. รถบัสเที่ยวที่ 2 จำนวน 2 คัน รับบุคคลสัญชาติจีน จำนวน 50 คน จากจุดผ่านแดนถาวรสะพานมิตรภาพไทย-เมียนมา แห่งที่ 2 บ.วังตะเคียน ม.7 ต.ท่าสายลวด อ.แม่สอด จ.ตาก เดินทางมาถึงท่าอากาศยานนานาชาติแม่สอด ต.ท่าสายลวด อ.แม่สอด จ.ตาก
จากนั้นเวลา 11.57 น. เครื่องบินเที่ยวที่ 2 สายการบิน China Southerm Airlnes เดินทางมาถึงท่าอาศยานนานาชาติแม่สอด และได้ นำกลุ่มบุคคลสัญชาติจีนทยอยเดินทางขึ้นเครื่อง และในเวลา 12.25 น. เครื่องบินเที่ยวที่ 2 Take off จากท่าอาศยานนานาชาติแม่สอด เดินทางกลับประเทศจีน
สำหรับเที่ยวสุดท้ายของวันนี้ ขึ้นจากท่าอากาศยานนานาชาติแม่สอดในเวลา 13.24 น. ร่วม บุคคลสัญชาติจีนที่เดินทางกลับในวันนี้ 121 คน ในวันที่ 20 กุมภาพันธ์ เดินทางกลับ 4 เที่ยวบิน รวม 200 คน และ วันที่ 21 กุมภาพันธ์ เดินทางกลับ 6 เที่ยวบิน รวม 300 คน รวมยอดทั้งสามวัน ที่ส่งกลับบุคคลสัญชาติจีน จำนวนทั้งสิ้น 621 คน",https://www.matichon.co.th/politics/news_5061369
เด็จพี่ เย้ย ส.ว.กินปูนร้อนท้อง บอกทองแท้ไม่ต้องกลัวไฟ แนะเอาเวลาไปหาหลักฐานสู้คดีฮั้ว,วันที่ 22 กุมภาพันธ์ 2568 - 14:37 น.,"“เด็จพี่” ติง ส.ว.เปิดวอร์ รมต.คุมดีเอสไอเหมือนกินปูนร้อนท้อง ชี้คนดีตกน้ำไม่ไหล ต้องกล้าให้ตรวจสอบ เชื่อสง่างามกว่า
เมื่อวันที่ 22 กุมภาพันธ์ 2568 นายพร้อมพงศ์ นพฤทธิ์ อดีตโฆษกพรรคเพื่อไทย กล่าวกรณีที่กลุ่ม ส.ว.ประกาศสงครามเตรียมยื่นถอดถอนรัฐมนตรี และจะยื่นอภิปราย พร้อมจะเชิญรัฐมนตรีเข้าชี้แจงในกรรมาธิการว่า มองว่า ส.ว.ซึ่งเป็นฝ่ายนิติบัญญัติมีวุฒิภาวะ เมื่อถูกกล่าวหา มีผู้ร้องต่อหน่วยงาน ไม่ว่าจะเป็น กกต.หรือดีเอสไอ ก็ควรปล่อยให้กระบวนการสอบสวนดำเนินการไปตามกฎหมาย เพื่อพิสูจน์ว่าตนเองเป็นผู้บริสุทธิ์ มีพยานหลักฐานอะไรแก้ต่างก็ควรหามาต่อสู้ ชี้แจงแก้ข้อกล่าวหา กลุ่ม ส.ว.ที่ถูกกล่าวหา ถ้าไม่ผิดก็เป็นการพิสูจน์ตัวเอง ถือเป็นเรื่องดีซะอีก ดีกว่าออกมาตอบโต้ในลักษณะประกาศสงคราม จะยื่นถอดถอนรัฐมนตรีที่กำกับดูแลดีเอสไอ จะยื่นอภิปราย จะแจ้งความ แล้วยังเชิญรัฐมนตรีเข้าชี้แจงในกรรมาธิการ
“ทำอย่างนี้ประชาชนจะเข้าใจกันยังไง กินปูนร้อนท้องหรือเปล่า ร้อนตัวหรือไม่ กลุ่ม ส.ว.ที่ถูกร้องเรียน ดีเอสไอก็ยังไม่ได้เอ่ยชื่อว่าเป็นใคร กลุ่มใด ท่านเล่นออกมาตั้งโต๊ะแถลงข่าว พร้อมสวนกลับหน่วยงานตรวจสอบ คนก็รู้กันหมดว่าใครเป็นใคร แล้วยังสะท้อนให้เห็นถึงวุฒิภาวะคนกลั่นกรองกฎหมาย ออกกฎหมาย คนที่จะเลือกองค์กรอิสระ ควรต้องทำงานเป็นอิสระจริงๆ ต้องเคารพกฎหมายบ้านเมือง เป็นตัวอย่างที่ดี เป็นผู้หลักผู้ใหญ่ ทำหน้าที่ให้เป็นไปตามหลักนิติรัฐนิติธรรม“ นายพร้อมพงศ์กล่าว
นายพร้อมพงศ์กล่าวอีกว่า ตนอยากเรียกร้องให้กลุ่ม ส.ว.ที่ออกมาแถลงข่าวตอบโต้เอาคืน ตั้งสติครับ ตั้งสติ กลับไปเตรียมหลักฐานชี้แจงเพื่อพิสูจน์ตัวเองน่าจะดีกว่า ปล่อยให้หน่วยงานต่างๆ ที่มีผู้ไปร้องเรียน ตรวจสอบทำหน้าที่โดยอิสระน่าจะดีกว่า คงจะดูสง่างามมากกว่า ทองแท้ไม่กลัวไฟ คนดีตกน้ำไม่ไหล ตกไฟไม่ไหม้ ถ้าท่านกล้าแถลงข่าวกับสื่อมวลชน เมื่อพี่น้องประชาชนรับทราบ ท่านก็ต้องไม่กลัวการตรวจสอบพิสูจน์ความบริสุทธิ์ ตนขอตั้งคำถามไปยังกลุ่ม ส.ว.เหล่านี้ว่า สิ่งที่ท่านกำลังจะทำเป็นการกระทำที่เป็นการขัดกันแห่งผลประโยชน์หรือไม่ เป็นการสกัดกั้นกระบวนการยุติธรรมทางอาญาหรือเปล่า ดูเหมือนน่าจะเป็นการข่มขู่หน่วยงาน และข้าราชการที่ปฏิบัติหน้าที่ ตนขอให้กำลังใจผู้ที่ปฏิบัติหน้าที่ในการตรวจสอบเรื่องฮั้ว ส.ว.ในครั้งนี้ และขอให้พี่น้องประชาชนร่วมให้กำลังใจด้วย ส.ว.กลุ่มนี้ก็ไม่ควรกลัวการตรวจสอบ เดี๋ยวจะเข้าลักษณะว่าแต่เขาอิเหนาเป็นเอง เรื่องนี้ประชาชนจับตาดูอยู่",https://www.matichon.co.th/politics/news_5061329
โรม ยันบิ๊กรบ. เจอหลอกลวงครั้งใหญ่ ระบบไบโอเมตริกซ์ ใช้ไม่ได้จริง ฟ้องนายกฯ ตร.น้ำดีถูกกลั่นแกล้ง,วันที่ 22 กุมภาพันธ์ 2568 - 14:06 น.,"โรม ยันบิ๊กรบ. เจอหลอกลวงครั้งใหญ่ ระบบไบโอเมตริกซ์ ใช้ไม่ได้จริง ฟ้องนายกฯ ตร.น้ำดีถูกกลั่นแกล้ง
เมื่อวันที่ 22 กุมภาพันธ์ 2568 นายรังสิมันต์ โรม ส.ส.บัญชีรายชื่อ รองหัวหน้าพรรคประชาชน ในฐานะประธานคณะกรรมการธิการ (กมธ.) ความมั่นคงแห่งรัฐ กิจการชายแดนไทย ยุทธศาสตร์ชาติ และการปฏิรูปประเทศ ได้โพสต์ผ่านเฟซบุ๊กถึงการเก็บข้อมูลคนผ่านเข้า-ออกประเทศผ่านระบบไบโอเมตริกซ์ โดยระบุว่า
เรื่อง Biometrics หรือการเก็บอัตลักษณ์น่าจะเป็นการหลอกลวงครั้งใหญ่ที่ปกปิดโดย ตม. และสำนักงานตำรวจแห่งชาติ ผมเห็นคนในรัฐบาลหลายคนออกมายืนยันว่า ได้มีการเก็บข้อมูลอัตลักษณ์กับกลุ่มคนจีนที่ส่งตัวกลับไปจีนจากแม่สอด ขอย้ำอีกครั้งว่า ระบบไบโอเมตริกซ์ของเราใช้ไม่ได้จริง
อธิบายแบบนี้
ท่านมีการถ่ายรูปจริง มีการบันทึกลายนิ้วมือจริง แต่ระบบ Biometrics หรือการเก็บข้อมูลอัตลักษณ์ไม่ใช่แค่ถ่ายรูปและพิมพ์ลายนิ้มมือ แต่คือความสามารถในการตรวจอัตลักษณ์ ซึ่งไม่ว่าคนคนนั้นจะไปเปลี่ยนสัญชาติ มีพาสปอร์ตกี่เล่มมันก็จะตรวจได้หมด ซึ่งคุณภาพของระบบนี้ยังรวมไปถึงการตรวจเช็กของคนที่อยู่ในแบล๊กลิสต์ เพื่อป้องกันไม่ให้คนที่ติดแบล๊กลิสต์แต่มีการเปลี่ยนพาสปอร์ต-สัญชาติกลับมาได้
ถ้าท่านทั้งหลายไม่เชื่อผม ก็ลองไปดูที่ ตม. ชี้แจงโดยเฉพาะวรรคท้ายว่าปัจจุบันจะมีการซื้อระบบที่เรียกว่า TIS ในมูลค่า 3,200 ล้านบาท ซึ่งกว่าจะใช้ได้เต็มระบบคืออีก 29 เดือนถัดจากนี้ (ตม.ไม่ได้ชี้แจงส่วนนี้ แต่ปรากฏใน กมธ.) แล้วถ้าระบบที่ทำกันอยู่ว่ามีการเก็บไบโอเมตริกซ์กันเนี่ย มันดีอยู่แล้ว ดังนั้นจะไปตั้งงบ 3,200 ล้านบาทกันทำไม เพราะคนใน ตม.รู้ดีไงว่าระบบที่ใช้อยู่มันใช้ไม่ได้จริง เป็นระบบโบราณที่ไม่เท่าทันสถานการณ์ความคับขันในตอนนี้
แล้วผมอยากจะฟ้องพี่น้องประชาชนให้ดังไปถึงหูนายกรัฐมนตรีที่กำกับดูแลตำรวจว่า ตำรวจที่มาชี้แจงต่อ กมธ.ความมั่นคงแห่งรัฐเมื่อวาน ผมได้ยินจากนาตาชาใน ตร.ว่าเดิมเขากำลังจะถูกโยกย้ายไปในที่ดีๆ เนื่องจากตำรวจท่านนี้เป็นผู้มีความสามารถ ปรากฏว่าผู้บังคับบัญชาจะแกล้งเขา เพราะหาว่ามาพูดความจริงกับกรรมาธิการ จน ตม.ถูกตั้งคำถามจากสังคม โดยจะย้ายเขาไปในที่ที่แย่กว่าเดิม ทาง ผบ.ตร. บิ๊กต่าย ท่านช่วยปกป้องลูกน้องของท่านด้วย การกลั่นแกล้งแบบนี้ควรหยุดได้แล้ว
อ้อเกือบลืมไป ปัจจุบัน ตร.มี รอง ผบ.ตร. จำนวน 6 คน (นับ จตช. ด้วย) ผู้ช่วย ผบ.ตร. 13 คน รวม 19 คน พวกท่านทั้งหลายไม่มาชี้แจงต่อ กมธ. หลบอยู่หลังลูกน้อง พอลูกน้องพูดความจริง ก็จะทำโทษเขา น่าอายจริงๆ แบบนี้จะมีกันเยอะแยะไปทำไม",https://www.matichon.co.th/politics/news_5061257
เด็กภท. อัดยับ เอาฮั้วเลือกส.ว. เป็นคดีพิเศษ ส่อขัดรธน. ใช้อำนาจล้มล้างฝ่ายนิติบัญญัติ,วันที่ 22 กุมภาพันธ์ 2568 - 13:09 น.,"”คารม“ กังวล “ดีเอสไอ” นัดประชุมบอร์ดคดีพิเศษ 25 ก.พ.นี้ คดีฮั้วเลือกตั้ง สว. เข้าเป็นคดีพิเศษ ส่อขัดกม. เพราะเป็นอำนาจกกกต. อัด “รมว.ยธ.”ใช้อำนาจขัดรธน. หวังล้มล้างฝ่ายนิติบัญญัติ
เมื่อวันที่ 22 กุมภาพันธ์ นายคารม พลพรกลาง สมาชิกพรรคภูมิใจไทย ในฐานะนักกฎหมาย แสดงความเห็นทางกฎหมายกรณีที่มีกลุ่มผู้สมัคร ส.ว. ที่ไม่ได้รับเลือกไปยื่นหนังสือต่อกรมสอบสวนคดีพิเศษ โดยอ้างว่าการเลือก ส.ว.มีการฮั้วกัน และมีแนวโน้มว่าจะรับเป็นคดีพิเศษ เรื่องนี้ต้องรับว่าเป็นเรื่องใหญ่ และเป็นประเด็นทางกฎหมายที่น่าสนใจมาก เพราะกรมสอบสวนคดีพิเศษที่ถูกตั้งขึ้นในปี 2545 นั้น โดยมีเจตนาเพื่อเป็นพนักงานสอบสวนในคดีอาญา ในคดีอาชญากรรมที่มีผลกระทบเศรษฐกิจ มีการกระทำความผิดที่ซับซ้อน เป็นเครือข่ายอาชญากรรมเดิมนั้น เดิมผู้ที่ทำหน้าที่สอบสวนคดีอาญาทุกประเภท คือพนักงานสอบสวนของสำนักงานตำรวจแห่งชาติ
นายคารมกล่าวว่า จากพระราชบัญญัติ (พ.ร.บ.) การสอบสวนคดีพิเศษฯนั้น กำหนดให้กรมสอบสวนคดีพิเศษสังกัดกระทรวงยุติธรรม ซึ่งเป็นฝ่ายการเมือง มีรัฐมนตรีว่าการกระทรวงยุติธรรม เป็นผู้กำกับ เพราะฉะนั้น เมื่อพิจารณาเจตนารมณ์ในการจัดตั้งกรมสอบสวนคดีพิเศษนั้น จะเห็นว่าต้องการให้มีพนักงานสอนสวนในคดีอาญาที่มีความสลับซับซ้อนมากกว่าคดีอาญาทั่วไป แต่ไม่น่าจะรวมถึงคดีที่เกี่ยวข้องรัฐธรรมนูญ ที่ระบุไว้เฉพาะ และข้าราชการในกรมสอบสวนคดีพิเศษ เป็นเพียงพนักงานสอบสวน เหมือนพนักงานสอบสวนคดีอาญาทั่วไป การฟ้องคดีจึงต้องส่งผ่านพนักงานอัยการ เพื่อฟ้องคดี ตามประมวลกฎหมายวิธีพิจารณาความอาญาตามปกติของการฟ้องคดี
นายคารมกล่าวว่า ส่วนสมาชิกวุฒิสภา (ส.ว.) เป็นผู้ที่มาตามรัฐธรรมนูญแห่งราชอาณาจักร พ.ศ.2560 มาตรา 107 ถึง 113 การเลือกตั้ง หรือการสรรหาสมาชิกวุฒิสภาเป็นไปตามรัฐธรรมนูญ ซึ่งเป็นกฎหมายสูงสุด และตามพระราชบัญญัติประกอบรัฐธรรมนูญว่าด้วยการเลือกสมาชิกวุฒิสภา และคนรับรองสมาชิกวุฒิสภา คือกรรมการการเลือกตั้ง (กกต.)
นายคารมกล่าวว่า การที่กรมสอบสวนคดีพิเศษจะนัดประชุมคณะกรรมการสอบสวนคดีพิเศษ ในวันที่ 25 ก.พ.นี้ เพื่อพิจารณาว่าจะรับคดีที่มีผู้ที่ลงสมัครรับเลือกตั้งสมาชิกวุฒิสภา แต่ไม่ได้รับเลือกมาร้องและอ้างว่าการเลือกตั้งเป็นไปโดยไม่ชอบนั้น จึงมีคำถามทางกฎหมายว่า 1.แม้รัฐมนตรีว่าการกระทรวงยุติธรรมจะบอกว่าอาจรับเรื่องดังกล่าวไว้พิจารณาสามารถทำได้เพราะถือกฎหมายคนละฉบับ แต่เมื่อพิจารณาให้ลึกซึ้งและละเอียดแล้ว การพ้นตำแหน่งของสมาชิกวุฒิสภาภายหลังจากกรรมการการเลือกตั้งรับรองแล้ว ย่อมเป็นไปตามมาตรา 111 ของรัฐธรรมนูญ แม้กรมสอบสวนคดีพิเศษจะมีการดำเนินคดีก็อาจทำได้เฉพาะบุคคล แต่แม้จะดำเนินคดีอาญาเฉพาะบุคคล ในสมัยประชุม ก็ต้องขออำนาจจากสภา หากจะจับกุม คุมขังในสมัยการประชุมสภาก็ไม่อาจทำได้
2.คดีที่อ้างว่าการเลือกตั้ง ส.ว. ไม่ชอบด้วยกฎหมาย แต่คณะกรรมการการเลือกตั้ง ได้รับรองและยืนยันแล้ว ว่าไม่มีข้อเท็จจริงที่เป็นไปตามคำกล่าวหา หรือคำร้อง และ กกต.เป็นองค์กรที่จัดการเลือกตั้ง ได้รับรองแล้ว แต่หากกรมสอบสวนคดีพิเศษจะรับเป็นคดีพิเศษ และให้มีการดำเนินคดีอาญากับ ส.ว. จะถือว่าเป็นการจงใจใช้อำนาจที่ชอบด้วยกฎหมายไหม 3.การที่รัฐมนตรียุติธรรมอ้างว่า มีสมาชิกวุฒิสภาจำนวนถึง 138 คน และกรมสอบสวนคดีพิเศษดำเนินคดีจนต้องพ้นตำแหน่งทั้ง 138 คน ซึ่งเกินกึ่งหนึ่งของจำนวนสมาชิกวุฒิสภา ก็ต้องมีการเลือกวุฒิสภาขึ้นใหม่ เพื่อให้ครบ 200 คนถึงจะปฏิบัติหน้าที่ได้ ตามรัฐธรรมนูญมาตรา 107 ย่อมแปลได้ว่ากรมสอบสวนคดีพิเศษสามารถล้มการเลือกสมาชิกวุฒิสภาได้ ทั้งที่สมาชิกวุฒิสภามาตามรัฐธรรมนูญ
4.การที่รัฐมนตรีว่าการกระทรวงยุติธรรม ซึ่งเป็นฝ่ายบริหาร และเป็นผู้บังคับบัญชากรมสอบสวนคดีพิเศษ แต่ใช้อำนาจตามกฎหมาย ซึ่งเป็นเพียงพระราชบัญญัติ และมีศักดิ์ต่ำกว่ารัฐธรรมนูญมาดำเนินการ ซึ่งหากเป็นไปตามที่มีผู้สมัคร ส.ว.ที่ไม่รับการเลือกตั้งร้องมาก็อาจทำให้ ส.ว.ต้องหลุดไป หรือปฏิบัติหน้าที่ไม่ได้ ถึง 138 คนนั้น ถือเป็นการใช้อำนาจหน้าที่ขัดรัฐธรรมนูญได้ไหม และมีผลอย่างไร หรือเป็นเพียงการปฏิบัติหน้าที่โดยมิชอบตามประมวลกฎหมายอาญาทั่วไป
“ประเด็นเรื่องนี้ จึงเป็นประเด็นที่สำคัญทางกฎหมายอย่างยิ่ง สามารถนำเอาไปทำวิทยานิพนธ์ได้เลย เพราะเป็นการใช้อำนาจขององค์กรทางการบริหารมาล้มล้างฝ่ายนิติบัญญัติที่ดูสุ่มเสี่ยงว่าจะขัดต่อรัฐธรรมนูญ และอาจเป็นจุดจบของฝ่ายนิติบัญญัติ หากกรมสอบสวนคดีพิเศษสามารถทำได้ เพราะถ้าตรวจสอบสมาชิกวุฒิสภาจนต้องหลุดไป ทั้งที่ กกต.รับรองไปแล้ว ต่อไปก็จะมีการตรวจสอบสมาชิกสภาผู้แทนราษฎรได้ เช่น โดยมีการอ้างว่ามีการฮั้วการเลือกตั้ง อำนาจกรมสอบสวนคดีพิเศษก็จะใหญ่กว่าอำนาจของประชาชน ผมเชื่อว่า เจตนารมณ์ของกฎหมายตอนร่างขึ้นไม่น่าจะเป็นแบบนี้“ นายคารมกล่าว",https://www.matichon.co.th/politics/news_5061210
เสรี ยันดีเอสไอ มีอำนาจสอบโพยฮั้ว บี้กกต.ทำหน้าที่ เชื่อปชช.เห็น ไม่งั้นจะเรียกก๊วนสีน้ำเงินหรือ?,วันที่ 22 กุมภาพันธ์ 2568 - 12:27 น.,"เชื่อผมเถอะ “อดีต ส.ว.เสรี” ชี้ ดีเอสไอ มีอำนาจสอบ ส.ว. เชื่อคนทั้งประเทศเห็นบล็อกโหวตได้คะแนนเป็นชุด แนะ กกต.ควรทำหน้าที่ของตัวเอง หากไม่ทำจะติดคุกเสียเอง
เมื่อวันที่ 22 กุมภาพันธ์ นายเสรี สุวรรณภานนท์ อดีต ส.ว. ได้โพสต์ข้อความผ่านเฟซบุ๊ก ระบุว่า การฮั้วการเลือกตั้ง ส.ว. เป็นอำนาจหน้าที่เฉพาะของคณะกรรมการการเลือกตั้ง (กกต.) หรือไม่ ก็คงต้องไปดูว่า การกระทำดังกล่าวเป็นความผิดต่อกฎหมายหลายบทหรือไม่ การกระทำเดียวกัน อาจเป็นความผิดต่อกฎหมายการได้มา ซึ่งสมาชิกวุฒิสภาได้ ในการกระทำเดียวกันที่ถูกกล่าวหาว่ามีการทุจริตเกี่ยวกับการได้มาซึ่งสมาชิกวุฒิสภา ในขณะเดียวกันอาจเป็นความผิดตามกฎหมายอาญาในข้อหาอั้งยี่ซ่องโจร ฟอกเงินหรือความฐานอื่นหากมีด้วย
นายเสรีระบุต่อว่า ดังนั้น กรมสอบสวนคดีพิเศษ (ดีเอสไอ) จึงมีอำนาจสอบสวนและดำเนินคดีกับผู้กระทำความผิดในข้อหาอั้งยี่ซ่องโจร ฟอกเงินหรือความผิดฐานอื่นที่กฎหมายบัญญัติว่าเป็นความผิดได้ เพราะเป็นการกระทำกรรมเดียวแต่เป็นความผิดต่อกฎหมายหลายบทดังกล่าว
การกระทำดังกล่าว หากพูดกันตามเนื้อผ้า ประชาชนทั้งประเทศก็เห็นเหมือนกัน สื่อมวลชนทั่วไปก็ทราบความดีว่ามีการกระทำที่ผิดกฎหมาย ทำให้เห็นว่ามีการบล็อกโหวตด้วยการลงคะแนนเป็นชุดๆ และมีพฤติการณ์อื่นที่มีความชัดเจน ที่ตนเคยเสนอความเห็นมาตั้งแต่แรกแล้วว่าเป็นพยานหลักฐานตั้งแต่แรก จนการได้มาถูกเรียกว่าเป็น ส.ว.กลุ่มสีน้ำเงิน
“ปัญหาใหญ่มันอยู่ที่ กกต.ไม่ทำหน้าที่ ซึ่งหลังจากที่ กกต.รับรองผลการเลือกไปแล้ว ก็มีหน้าที่ต้องตรวจสอบ และวินิจฉัยชี้ขาดปัญหาที่มีการร้องเรียน แต่ กกต.ไม่ทำให้เกิดความกระจ่าง เรื่องมันก็ยิ่งยุ่ง ทั้งที่เป็นเรื่องที่ กกต.ต้องรับผิดชอบ เวลายิ่งผ่านไปนานวันเท่าใด กกต.ก็จะมีความผิดชัดเจนและมัดตัว กกต.มากขึ้นไปเรื่อยๆ” นายเสรีระบุ
นายเสรีระบุอีกว่า ประการสำคัญ คือ กระบวนการเลือกตั้งที่เราพยายามหาบุคคลเข้ามาเป็นกรรมการเลือกตั้ง อันมีหน้าที่สำคัญที่ต้องให้ความเป็นธรรมและสร้างความถูกต้องในเลือกตั้ง ส.ส.และการได้มาซึ่ง ส.ว. แต่ กกต.กลับไม่ทำให้เป็นบรรทัดฐานที่ถูกต้องดีงาม มันเป็นเรื่องที่น่าเสียใจและน่าเสียดายที่กฎหมายเขียนไว้อย่างดี แต่ปัญหาอยู่ที่คนที่อยากเข้าเป็น กกต.แต่ไม่ทำหน้าที่
“จริงๆ แล้วก็ไม่รู้ว่าจะเข้ามาเป็นทำไม เชื่อผมเถอะ เห็นมาเยอะแล้ว การที่ กกต.หากมีหน้าที่แล้วไม่ทำ ไปๆ มาๆ ดูแล้ว กกต.จะเป็นคนที่ติดคุกเสียเอง กกต.ควรรีบทำอะไรๆ ในหน้าที่ของตนให้ถูกต้องเป็นธรรม ตามอำนาจหน้าที่ของตน” นายเสรีระบุ",https://www.matichon.co.th/politics/news_5061163
ประธานกกต. แจง ได้รับหนังสือดีเอสไอ คดีฮั้วเลือกส.ว.แล้ว แต่อยู่ระหว่างจัดทำความเห็นสนง. ก่อนส่งพิจารณา,วันที่ 22 กุมภาพันธ์ 2568 - 11:44 น.,"ประธาน กกต. แจง สนง.ได้รับหนังสือดีเอสไอ คดีฮั้วเลือก ส.ว.แล้ว อยู่ระหว่างประมวลเรื่องก่อนส่ง กกต. พิจารณา
เมื่อวันที่ 22 กุมภาพันธ์ นายอิทธิพร บุญประคอง ประธานกรรมการการเลือกตั้ง (กกต.) กล่าวถึงกรณีกรมสอบสวนคดีพิเศษ (ดีเอสไอ) มีหนังสือด่วน แจ้งความคืบหน้าผลการสืบสวน และขอความเห็นการดำเนินคดี กรณีมีผู้ร้องต่อดีเอสไอ เกี่ยวกับการฮั้วกันในการเลือก ส.ว. และดีเอสไอได้ทำการสืบสวนและรวบรวมพยานหลักฐาน เชื่อได้ว่ามีขบวนการดังกล่าวจริง และเข้าข่ายความผิดอาญาฐานอั้งยี่ และความผิดฐานฟอกเงิน กรมสอบสวนคดีพิเศษจึงประสงค์ที่จะรับดำเนินการสอบสวนในส่วนที่พบการกระทำผิดทางอาญาไว้ดำเนินการว่า ทราบว่าสำนักงาน กกต.ได้รับหนังสือฉบับนี้แล้ว และอยู่ระหว่างการประมวลเรื่องและจัดทำความเห็นของสำนักงานฯเพื่อเสนอที่ประชุม กกต. พิจารณาตามแนวทางปฏิบัติของสำนักงานที่ได้วางไว้ ส่วนที่ปรากฏหนังสือว่า สำนักงาน กกต.มีการตอบกลับไปที่ดีเอสไอว่า ยังไม่ได้เสนอเรื่องให้ กกต.นั้น เป็นเพราะยังอยู่ในกระบวนการพิจารณาของสำนักงาน กกต.
ผู้สื่อข่าวรายงานว่า นายแสวง บุญมี เลขาธิการ กกต. ได้มีหนังสือลงวันที่ 18 กุมภาพันธ์ 2568 ตอบกลับไปยังอธิบดีกรมสอบสวนคดีพิเศษ เรื่องแจ้งการรับเรื่องการกระทำความผิดกฎหมายเกี่ยวกับการเลือกตั้งและ พรรคการเมือง หลังจากที่ได้รับหนังสือจากกรมสอบสวนคดีพิเศษ ที่ระบุว่าได้รับเรื่องร้องเรียนเกี่ยวกับการเลือก ส.ว.ที่ไม่เป็นไปด้วยความสุจริตและเที่ยงธรรม จำนวน 3 เรื่อง ซึ่งในหนังสือตอบกลับของเลขาธิการ กกต.ระบุว่ายังไม่ได้นำเสนอเรื่องให้ กกต.พิจารณาตามมาตรา 49 แห่งพระราชบัญญัติประกอบรัฐธรรมนูญ (พ.ร.ป.) ว่าด้วย กกต. เนื่องจากเรื่องดังกล่าวไม่ปรากฏข้อเท็จจริงว่ากรมสอบสวนคดีพิเศษได้รับเรื่องไว้พิจารณาแล้วหรือไม่",https://www.matichon.co.th/politics/news_5061127
พิธา มอง 5 ปียุบอนาคตใหม่ “บริบทเปลี่ยน แต่การทำลายทางเลือกของปชช.ยังไม่เปลี่ยน”,วันที่ 22 กุมภาพันธ์ 2568 - 11:43 น.,"”พิธา“ มอง ประชาธิปไตย ไม่ได้ถูกยุบไปพร้อมกับพรรค หลังครบรอบ 5 ปี ยุบ”อนาคตใหม่“
ห่วงใช้จริยธรรมทางการเมืองมาเป็นอาวุธทำลายประชาธิปไตย
เมื่อวันนี้ 22 กุมภาพันธ์ 2568 นายพิธา ลิ้มเจริญรัตน์ อดีตหัวหน้าพรรคก้าวไกล โพสต์ข้อความผ่านเฟสบุ๊กแสดงความคิดเห็นถึงวาระ 5 ปี ยุบพรรคอนาคตใหม่ โดยกล่าวว่า ตนไม่รู้จะเรียกว่าตลกร้ายหรืออะไร ที่วันนี้ วันครบรอบ 5 ปีของการยุบพรรคอนาคตใหม่ และเป็นช่วงวันที่ ป.ป.ช. เรียกตัวตนเองและเพื่อน ส.ส อดีตพรรคก้าวไกล ไปในคดีจริยธรรมของ 44 ส.ส. ในวันที่ 2 วันนี้ พอดิบพอดี
“ในขณะที่สิ่งเหล่านั้นเกิดขึ้น ผมกลับมาทำงาน อยู่ที่ มหาวิทยาลัยฮาร์วาร์ด ขึ้น Panel เดียวกันอดีตอาจารย์ของผม Professor Archon Fung ผู้สอนผมเกี่ยวกับ ‘จริยธรรมและการเมือง’ ซึ่งเป็นหัวข้อที่สะท้อนถึงสถานการณ์ของผมในวันนี้อย่างน่าประหลาด”
นายพิธา กล่าวว่า ‘จริยธรรม’ ในการเมือง ควรเป็นหลักยึดเพื่อให้ผู้นำรับใช้ประชาชนมากกว่าผลประโยชน์ส่วนตัว เป็นกลไกที่ช่วยให้การเมืองสะอาดขึ้น และทำให้สังคมมีมาตรฐานที่สูงขึ้น แต่เมื่อ ‘จริยธรรม’ ถูกนำมาใช้เป็นเครื่องมือทางการเมือง—ไม่ได้สัดส่วนระหว่างความผิดกับโทษ ไม่มีสิทธิ์ในการอุทธรณ์ หรือถูกใช้แบบเลือกปฏิบัติ—มันไม่ได้ทำให้ระบบการเมืองดีขึ้น ตรงกันข้าม มันกลายเป็นอาวุธที่ใช้ทำลายฝ่ายตรงข้ามและบ่อนทำลายประชาธิปไตยเสียเอง
“5 ปีผ่านไป สิ่งที่เปลี่ยนคือบริบท สิ่งที่ไม่เปลี่ยนคือความพยายามทำลายทางเลือกของประชาชน แต่สิ่งหนึ่งที่ผมเชื่อมั่นเสมอ—พลังของประชาธิปไตยไม่ได้ถูกยุบไปพร้อมกับพรรค” นายพิธา กล่าว",https://www.matichon.co.th/politics/news_5061079
มองรบ.ปรับกฎหมาย  จัดแถว‘พนัน’เข้าระบบ,วันที่ 22 กุมภาพันธ์ 2568 - 10:11 น.,"หมายเหตุ – ความเห็นนักวิชาการ กรณีกระทรวงมหาดไทยเตรียมเสนอแก้ไขร่างพระราชบัญญัติ (พ.ร.บ.) การพนัน (ฉบับที่) พ.ศ. … ต่อคณะรัฐมนตรี (ครม.) วันที่ 25 ก.พ.นี้ สาระสำคัญ เพื่อรองรับการพนันออนไลน์และการพนันประเภทต่างๆ ที่ถูกกฎหมายโดยต้องขออนุญาต ส่วนคนเล่นการพนันผิดกฎหมายได้รับโทษมากขึ้น
ปฐวี โชติอนันต์
อาจารย์คณะรัฐศาสตร์ มหาวิทยาลัยอุบลราชธานี
ข่าวการนำเสนอ พ.ร.บ.การพนันฉบับแก้ไขของ อนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย
เพื่อเข้าสู่ที่ประชุม ครม. กำลังเป็นที่พูดถึงในสังคมขณะนี้ ทั้งนี้ พ.ร.บ.ฉบับแก้ไขดังกล่าวจะนำบ่อนออนไลน์และการพนันนอกระบบทั้งหมดเข้าสู่ระบบ เพื่อให้รัฐบาลสามารถควบคุมดูแลได้ ที่สำคัญ พ.ร.บ.ฉบับนี้จะกำหนดบทลงโทษสำหรับผู้ที่ลักลอบเล่นการพนันผิดกฎหมาย
จากรายงาน การพนันในสังคมไทย ปี 2564 ของศูนย์ศึกษาปัญหาการพนัน เก็บข้อมูลจากประชาชนที่มีอายุ 15 ปีขึ้นไป 24 จังหวัด 6,977 ตัวอย่าง ในช่วง 20 กุมภาพันธ์-8 เมษายน 2564 พบว่าการพนันออนไลน์เติบโตขึ้นอย่างมาก ในปี 2564 มีคนไทยเล่นการพนันออนไลน์มากถึง 1.947 ล้านคน เพิ่มขึ้นจากปี 2562 ที่มีจำนวน 1.121 ล้านคน และยังมีแนวโน้มเพิ่มขึ้นอย่างต่อเนื่อง มากกว่านั้น ยังพบว่ามีวงเงินหมุนเวียนในการพนันออนไลน์สูงถึง 107,078 ล้านบาท อีกทั้ง ใน พ.ศ.2564 มีนักพนันหน้าใหม่คือคนที่ไม่เคยเล่นการพนันมาก่อนได้เข้าสู่วงการพนันซึ่งส่วนใหญ่เป็นเยาวชนอายุระหว่าง 19-25 ปี มากถึง 4.326 ล้านคน เพิ่มขึ้นจาก พ.ศ.2562 มากถึง 0.542 ล้านคน
รายงานดังกล่าวพบว่า ประเภทการพนันที่มีสัดส่วนนักพนันที่เป็นปัญหาสูงที่สุด คือ บ่อนออนไลน์ รองลงมาคือ หวยอื่นๆ, การพนันทายผลฟุตบอล, บ่อนแบบมีที่ตั้ง, หวยใต้ดิน และสลากกินแบ่งรัฐบาล รายงานดังกล่าวยังพบว่า 15.1% ของผู้ที่เล่นการพนันในปี 2564 หรือประมาณ 4.882 ล้านคน ได้รับผลกระทบจากการพนันในเรื่อง ปัญหาการเงินและหนี้พนัน เช่น การขาดเงินใช้จ่ายในครอบครัว 60.7% เป็นหนี้ 23.9% ขายทรัพยสินใช้หนี้ 11.8% ทำสิ่งผิดกฎหมายหาเงินใช้หนี้ 1.1% และโดนเจ้าหนี้ข่มขู่ทำร้ายร่างกาย 0.8% ผู้เล่นการพนันมีปัญหาสุขภาพและการใช้ชีวิตประจำวัน เช่นมีปัญหาความเครียด 45.4% เสียเวลาทำงานและเรียนหนังสือ 22.9% และสุขภาพทรุดโทรม 16.6% สุดท้าย ผู้เล่นการพนันมีปัญหาความสัมพันธ์และภาพลักษณ์ทางสังคม เช่น มีปากเสียง ทะเลาะกับคนในครอบครัว 15.9% เสียเพื่อนญาติครอบครัว 8.4% เสื่อมเสียชื่อเสียง 6.4% และครอบครัวหย่าร้าง 0.5%
ผมมองว่าการที่รัฐบาลเข้ามาแก้ไขปัญหาการพนันเป็นเรื่องที่ดี ไม่ใช่เรื่องใหม่ ในอดีต รัฐบาลพรรคไทยรักไทยเคยนำหวยใต้ดินขึ้นมาเป็นหวยบนดิน นำเงินรายได้ไปใช้ดำเนินนโยบายอื่นๆ ช่วยจัดการกับผู้มีอิทธิพลในวงการใต้ดิน อย่างไรก็ตาม ประเทศไทยไม่ได้ปราศจากการพนันที่ถูกกฎหมายโดยสิ้นเชิง
การนำเสนอ พ.ร.บ.การพนันเกิดคำถามว่า ทำไมจึงต้องเสนอในเวลานี้ ทำไมไม่ทำมาก่อนหน้านี้ ทั้งที่รัฐบาลรับรู้ปัญหาการพนันออนไลน์มาโดยตลอด หากมองในมุมการเมือง การเสนอ พ.ร.บ.ควบคุมการพนันของคุณอนุทินในช่วงนี้ อาจเป็นความพยายามเบี่ยงเบนความสนใจของสังคมและพรรคการเมืองอื่นๆ ออกจากประเด็นการแก้ไขรัฐธรรมนูญ พรรคภูมิใจไทยไม่ได้ลงมติสนับสนุน และกรณีสนามกอล์ฟเขาใหญ่ที่กำลังเป็นกระแสอยู่ ไปสู่ประเด็นการแก้ไขปัญหาการพนัน ไม่เคยอยู่ในนโยบายหาเสียงของพรรคภูมิใจไทยในช่วงเลือกตั้งที่ผ่านมา รวมถึงไม่ได้อยู่ในการแถลงนโยบายของรัฐบาลภายใต้การนำของแพทองธาร ชินวัตร
ยังมีความเป็นไปได้ว่าการเสนอ พ.ร.บ.ควบคุมการพนันเข้าสู่ที่ประชุม ครม. อาจเป็นการทดลองนำเสนอนโยบายต่อสังคมก่อนการเลือกตั้งในอีกสองปีข้างหน้า คล้ายกรณีผลักดันกัญชาเสรี พรรคภูมิใจไทยใช้เป็นนโยบายหลักหาเสียงเลือกตั้งปี 2562 ได้รับความสนใจจากสังคมเป็นอย่างมาก ดังนั้น หาก ครม.ไม่ให้ความเห็นชอบกับร่าง พ.ร.บ.ควบคุมการพนันครั้งนี้ ไม่ว่าด้วยเหตุผลใดก็ตาม เป็นไปได้ว่าการเลือกตั้งครั้งหน้าการจัดการปัญหาการพนันผิดกฎหมายอาจถูกนำมาใช้เป็นนโยบายหลักของพรรคภูมิใจไทย
ยิ่งไปกว่านั้น ประเด็นเรื่อง Entertainment Complex อาจเป็นนโยบายสำคัญที่พรรคเพื่อไทยใช้หาเสียง หากพรรคภูมิใจไทยไม่มีผลงานหรือนโยบายที่สามารถแข่งขันได้ การเลือกตั้งรอบหน้าอาจต้องเผชิญความยากลำบากมากขึ้น ท้ายที่สุด พ.ร.บ.ควบคุมการพนันฉบับนี้ยังคงเป็นเพียงร่างกฎหมายที่ต้องรอการพิจารณารายละเอียด ว่าจะสามารถควบคุมและลดผลกระทบด้านลบของการพนันได้มากเพียงใด ประชาชนและประเทศชาติจะได้รับประโยชน์จริงหรือไม่ หรือจะเป็นเพียงบางกลุ่มที่ได้รับผลประโยชน์จาก พ.ร.บ.ฉบับนี้
และสุดท้าย รัฐบาลและกลไกของรัฐจะสามารถบริหารจัดการได้อย่างมีประสิทธิภาพหรือไม่ หากร่าง พ.ร.บ.ฉบับนี้ผ่านการบังคับใช้จริง
โอฬาร ถิ่นบางเตียว
อาจารย์ประจำคณะรัฐศาสตร์และนิติศาสตร์ มหาวิทยาลัยบูรพา
เกี่ยวกับการเสนอร่างพระราชบัญญัติ (พ.ร.บ.) การพนัน เข้าสู่ ครม. เพื่อยกการพนันจากใต้ดินขึ้นบนดิน ผมคิดว่ารัฐบาลได้พิจารณากันมานานพอสมควรแล้ว จากคณะทำงานด้านกฎหมาย โดยหลักแล้วควรจะรับฟังความคิดเห็นของสังคมให้มากกว่านี้ ประเด็นการพนันยังมีความเห็นต่างกันมากมายทั้งเห็นด้วยและคัดค้าน โดยเฉพาะกระแสคัดค้านหนักพอสมควร การที่ใช้อำนาจตามกฎหมาย ให้คณะทำงานร่างทั้งหมด หากมองว่าทำได้หรือไม่ ก็ต้องบอกว่าทำได้ อย่างไรก็ตามควรจะนำผลงานการวิจัยเกี่ยวกับการพนันมาพิจารณาให้รอบด้านมากกว่านี้ กลัวว่าหากกฎหมายออกไปแล้ว ยังมีความเห็นต่างจำนวนมาก จะทำให้เกิดสังคมแตกแยกขึ้นได้
เมื่อการพนันเข้าสู่ระบบ มีกฎหมายออกมาควบคุม ปัญหาที่จะเกิดขึ้นมาจากเรื่องการบังคับใช้กฎหมายมากกว่า ประเทศไทยไม่ได้อยู่ที่ว่ากฎหมายดีหรือไม่ดี หรือว่าเข้าหรือไม่เข้าระบบ ปัญหาอยู่ที่การบังคับใช้กฎหมายของผู้ที่รับผิดชอบ ผลจากการที่ไม่ได้รับฟังความคิดเห็นที่หลากหลายและกว้างขวาง แต่ใช้อำนาจในการออกกฎหมาย มองในเนื้อหาสาระ อาจจะมองว่าดี สามารถควบคุมได้ ในทางปฏิบัติเกิดความกังวลใจมากกว่า เกี่ยวกับเรื่องประสิทธิภาพการบังคับใช้กฎหมาย โดยเฉพาะตำรวจ มองไปแล้วล้มเหลว ไม่มีอะไรทำให้ประชาชนเกิดความศรัทธา ประเมินว่าสามารถออกกฎหมายได้ แต่การบังคับใช้กฎหมายมีปัญหาตามมาแน่นอน
หากให้มองผลเสีย จะมองเรื่องการบังคับใช้กฎหมาย ที่ผ่านมาการทำงานของราชการหรือตำรวจไร้ประสิทธิภาพ มีการฟอกเงินอย่างหนักของกลุ่มทุนใหญ่ที่มีเงินมาก อาจนำไปสู่อาชญากรรมเกิดขึ้นอย่างกว้างขวางได้เช่นกัน
ถ้าให้มองการแทงบอล แทงหวย ผ่านระบบออนไลน์ขณะนี้ ต้องยอมรับว่าทำลายโครงสร้างเศรษฐกิจไทยไปเยอะมาก เงินหายไปจากระบบเพราะเล่นพนันออนไลน์แม้ยังไม่ถูกกฎหมายก็ตาม หากมีการพนันที่ถูกกฎหมายจะส่งผลให้คนไทยไม่ทำงานกันแล้ว หันไปเล่นพนันออนไลน์กันทั้งวัน ส่งผลกระทบต่อภาคการผลิตอย่างแน่นอน เห็นแล้วว่าคนไม่อยากทำงาน หารายได้จากการเล่นการพนันใต้ดิน เล่นบัคคาร่าออนไลน์ ไม่มีการลงแรงทำงานหารายได้ คนติดพนันกันงอมแงม
การออกกฎหมายเหมือนดูทำให้น่ากลัว แต่ผู้บังคับใช้กฎหมายนั้นได้ล้มละลายไปจากความน่าเชื่อถือไปแล้ว
ส่วนจะให้มองว่า พ.ร.บ.การพนันนั้นเกี่ยวข้องกับเกมการเมืองหรือไม่นั้น ผมมองเป็นเรื่องธุรกิจการเมืองของบรรดาชนชั้นนำทางการเมืองต้องการถอนทุนคืนจากการเลือกตั้งที่ผ่านมา
นอกจากนี้พบว่ามีเว็บการพนันผ่านช่องทางออนไลน์มากมาย หาก พ.ร.บ.การพนันออกมา เกิดคู่ขนานไปด้วยกัน หากต้องการทำให้การพนันถูกกฎหมาย ต้องปราบปรามการพนันที่ผิดกฎหมายให้ได้ก่อน แต่ตอนนี้ไม่สามารถทำอะไรได้เลย ประชาชนยิ่งติดพนันงอมแงม
ขณะนี้ในเว็บไซต์มีการชักชวนเล่นการพนันกันอย่างมากมาย แต่ไม่สามารถทำลายได้ เมื่อตรวจสอบเกี่ยวกับการพนันผิดกฎหมาย ปรากฏว่าไปเกี่ยวข้องกับเจ้าหน้าที่ ระดับชั้นผู้ใหญ่ นักการเมือง รวมทั้งผู้หลักผู้ใหญ่ในบ้านเมือง ทำให้แก้ปัญหาไม่ได้ เป็นไปไม่ได้ที่การพนันถูกกฎหมาย จะไปทำลายการพนันที่ผิดกฎหมาย จะกลายเป็นการพนันที่มีความซับซ้อนทั้งถูกกฎหมายและผิดกฎหมายหลอกเงินจากประชาชน
ต้องยอมรับว่าคนชั้นระดับล่างที่ไม่ทำมาหากินจะติดการพนันเยอะ ทุกคนพยายามหารายได้จากวิธีการง่ายๆ อาทิ เล่น TikTok ทำคลิปหารายได้ ทำรายได้จริงหรือไม่ก็ตาม แต่เอาเวลาไปหารายได้ที่ไม่มีความชัดเจนอีกส่วนหนึ่งก็ไปเล่นการพนัน เมื่อหมดเงินก็หาวิธีไปกู้หนี้ยืมสินมาเล่นต่อ การเป็นวัฏจักรกู้หนี้ยืมสินไม่มีที่สิ้นสุด และเข้าไปสู่หนี้สินนอกระบบเข้าไปอีก ทั้งที่ยังไม่การพนันออนไลน์ที่ถูกกฎหมาย ทำให้มองภาพไม่ออกว่าคนที่หาเช้ากินค่ำ จะมีคุณภาพชีวิตอย่างไรบ้าง
โดยหลักการที่จะทำการพนันจากผิดกฎหมายเป็นถูกกฎหมายถือว่าดี แต่รัฐบาลละเลยสังคมค่อนข้างมาก หากมีการขับเคลื่อนไปแล้วจะเกิดปัญหาตามมาอย่างมากมาย ไม่ว่าจะเป็นปัญหาความยากจน ปัญหาอาชญากรรม ปัญหาการฟอกเงิน ทำให้ยากต่อการควบคุมในระยะยาว ก็จะสร้างปัญหาให้กับประเทศชาติอย่างไม่มีที่สิ้นสุด
นณริฏ พิศลยบุตร
นักวิชาการอาวุโสสถาบันวิจัยเพื่อการพัฒนาประเทศไทย(ทีดีอาร์ไอ)
ยังไม่เหมาะสมที่จะร่าง พ.ร.บ.การพนันฉบับแก้ไข ดึงบ่อนออนไลน์–การพนันนอกระบบ เข้าระบบให้หมด แม้จะทำเพื่อความเข้มข้นในการปราบปรามการลักลอบเล่นพนันเถื่อนและกำหนดบทลงโทษให้หนักขึ้น ท้ายที่สุดจะมีเพียง 2 ทางเลือก เวลาจะพิจารณาสินค้าที่เทาๆ ดำๆ มีความหมิ่นเหม่ต่อศีลธรรม ส่งผลกระทบต่อสังคม ในระดับสูง คือ 1.การห้ามไม่ให้เกิดขึ้นหรือห้ามไม่ให้เล่นไปเลย 2.ต้องยกขึ้นมาบนดิน ทำให้ถูกกฎหมาย ยอมรับให้เกิดขึ้นให้ได้ แต่ต้องมีการกำหนดควบคุมให้เหมาะสม
มองว่า สินค้าที่เป็นการพนันควบคุมได้ยากมาก สามารถเปิดออนไลน์ได้ ต่อให้รัฐบาลพยายามดึงขึ้นมาข้างบนก็ไม่สามารถควบคุมปริมาณ หรือคุณภาพในการให้บริการได้เลย จะทำให้สถานการณ์เล่นการพนันรุนแรงมากกว่าเดิม ไม่ได้ทำให้เกิดคุณภาพในการให้บริการที่ดีขึ้น ข้อดีข้อเดียวคือ รัฐบาลอาจจะเก็บภาษีได้เพิ่มกว่าเดิมบ้างเท่านั้นแต่ส่วนนี้ต้องเปรียบเทียบน้ำหนักว่า ผลที่ได้จากภาษีที่เก็บมาจากการนำพนันออนไลน์ หรือพนันผิดกฎหมายขึ้นมาบนดิน เทียบกับการที่รัฐบาลเลือกอีกทางหนึ่ง คือการพยายามป้องกันให้เต็มที่เพื่อไม่ให้เกิดขึ้น แบบใดจะมีผลได้ผลเสียมากน้อยอย่างไร หากนำขึ้นมาบนดินจะมีผลเสียทางสังคมเยอะ เพราะเมื่อไหร่ก็ตามที่เรายอมให้ดำเนินการได้
ผลที่ตามมาคือ การพนันจะกระโดดขึ้นอีกก้าว เล่นเพิ่มไม่รู้กี่เท่าต่อกี่เท่า ของเดิมมีการปิดเอาไว้ บางคนอาจกลัวว่า หากเลิกเล่นแล้วอาจถูกจับกุมได้ หรือหากแอบเล่นได้ ไม่ได้แปลว่าเมื่อดวงดีถูกรางวัลใหญ่ๆ ได้เงินรางวัลสูงๆ ยอดเป็นแสนเป็นล้าน ก็ไม่มีอะไรการันตีว่าเจ้ามือจะจ่ายจริง เพราะเป็นกิจกรรมที่ผิดกฎหมาย
การทำให้การพนันผิดกฎหมายจึงเป็นตัวป้องกันไม่ให้คนเข้าไปเล่นได้ในจำนวนมากอยู่แล้ว จึงมีจำนวนคนเล่นน้อยลง แม้เล่นก็จะเล่นในปริมาณน้อยๆ เพราะกลัวโดนโกง แต่หากนำการพนันขึ้นมาบนดินแล้ว ไม่ใช่เพียงแค่การเล่นได้แบบเสรีเท่านั้น แต่จะประชาสัมพันธ์เชิญชวนการเข้ามาเล่นการพนันได้เพิ่มมากขึ้น ผลประโยชน์จะเกิดขึ้นกับคนกลางหรือเจ้ามือเท่านั้น ผลกระทบทางสังคมมีสูงมาก สิ่งที่ตามมาคือ สังคมที่คนเป็นหนี้เยอะ มีอาชญากรรมตามมามากขึ้น
แม้มีการประกาศว่าจะกำหนดกฎหมายรุนแรงแบบเข้มข้น ลองเปรียบเทียบว่า ยาเสพติดที่ผลอาจดูเบากว่าการพนันคือ อย่างดาราดังในต่างประเทศ ระดับนักแสดงฮอลลีวู้ดก็ยังเล่นยาบ้าง แต่ก็ยังเปรียบเทียบกับการเล่นการพนันไม่ได้ หากติดแล้วจะยอมเสียทุกอย่าง มีบ้านขายบ้าน มีรถขายรถ แต่การเสพยาเสพติดยังไม่ถึงขนาดนั้น แม้ปัจจุบันโทษของยาเสพติดจะรุนแรง ทั้งการจำคุกตลอดชีวิตและการประหารชีวิต แต่ไม่สามารถปราบปรามได้จริง การใช้กฎหมายไม่ว่าจะรุนแรงเท่าใด แต่กับการพนันที่สร้างเงินและกำไรได้มากกว่า มีผลประโยชน์มาก มองว่าโทษเท่าไหร่ก็ไม่สามารถที่จะหยุดยั้งการเล่นได้
หากเปลี่ยนจากบ่อนออนไลน์หรือเดิมที่ผิดกฎหมาย นำขึ้นมาข้างบนให้ถูกกฎหมาย ตอบเลยว่าสังคมไม่ได้อะไรเลย ผู้ที่ได้ประโยชน์จริงๆ คือเจ้าของบ่อน แทนที่เจ้าของบ่อนต้องลักลอบเปิดให้เล่น หรือพนันออนไลน์จะหลบซ่อน ปิดบ้างเปิดบ้าง หรือยอมจ่ายใต้โต๊ะ เพื่อให้เจ้าหน้าที่เอาหูไปนาเอาตาไปไร่ ตอนนี้ไม่ต้องเสียเบี้ยใบ้รายทางแล้ว นโยบายนี้จะทำขึ้นเพื่ออะไร เป็นเพียงเกมการเมือง หรือเพิ่มภาษีให้กับตัวเอง",https://www.matichon.co.th/politics/news_5060837
ส.ว.เปิดศึก เตรียมยื่นศาลรธน. ถอดถอน​รัฐมนตรี กล่าวหาอั้งยี่ซ่องโจร ลุยแจ้งความ-เปิดอภิปราย,วันที่ 22 กุมภาพันธ์ 2568 - 09:59 น.,"สว.เปิดศึก​ เตรียมยื่นถอดถอน​ รัฐมนตรี กล่าวหาอั้งยี่-ซ่องโจร พ่วง​ยื่นอภิปราย-แจ้งความ​-เชิญสอบใน​กมธ.​
เมื่อวันที่ 22 กุมภาพันธ์ 2668 พล.อ.เกรียงไกร ศรีรักษ์ รองประธานวุฒิสภาคนที่หนึ่ง กล่าวถึงการเดินหน้า ตอบโต้กรณีที่มีการยื่น ให้กรมสอบสวนคดีพิเศษหรือ ดีเอสไอ รับคดีฮั้วเลือกตั้งสว.ปี 2567 เป็นคดีพิเศษว่า​ จะให้ฝ่ายกฎหมาย รวบรวมข้อมูลเพื่อดำเนินการแจ้งความผู้ที่กล่าวหาทั้งภาครัฐและเอกชน​ ฐานทำให้วุฒิสภาเสียหาย ถูกเข้าใจผิด และในส่วนของกรรมาธิการวุฒิสภาจะเชิญ หน่วยงานที่เกี่ยวข้องเข้าชี้แจงถึงอำนาจหน้าที่ และที่มาที่ไป ของการมากล่าวหาวุฒิสภาร้ายแรงเรื่องอั้งยี่ซ่องโจร อาชญากรรมและภัยต่อความมั่นคง และจะเปิดอภิปรายทั่วไป โดยไม่ลงมติ หรืออภิปรายไม่ไว้วางใจฝ่ายบริหารที่เกี่ยวข้องกับเรื่องนี้ ในประเด็น การดำเนินงานในส่วนของ ดีเอสไอที่กล่าวหาวุฒิสภา เป็นไปด้วยเหตุและผลหรือไม่ โดยจะหารือกับสมาชิกวุฒิสภาอีกครั้งแต่คาดว่าจะอภิปรายภายในสมัยประชุมนี้​
เมื่อถามว่าจะอภิปรายพ.ต.อ.ทวี​ สอดส่อง รัฐมนตรีว่าการกระทรวงยุติธรรมคนเดียวหรือไม่​ พล.อ.เกรียงไกร​ ระบุว่า เป็นรัฐมนตรีที่เกี่ยวข้อง และต้องดูด้วยว่าใครอยู่เบื้องหลัง
พล.อ.เกรียงไกร กล่าวอีกว่า​ วุฒิสภา​จะพิจารณาเข้าชื่อเสนอให้ประธานวุฒิสภาเพื่อดำเนินการส่งต่อศาลรัฐธรรมนูญ วินิจฉัยถอดถอนรัฐมนตรีที่เกี่ยวข้อง​ ซึ่ง คาดว่าเสียงน่าจะเพียงพอ
เมื่อถามว่าเรื่องนี้เป็นเกมการเมืองหวังล้มส.ว.​สีน้ำเงินหรือไม่ ​พล.อ.เกรียงไกร​ ระบุเรื่องนี้คิดว่าโยงใยมาจากการแก้ไขรัฐธรรมนูญ แต่ก็อาจจะมีส่วนหนึ่ง แต่ย้ำว่าเรื่องนี้ทำให้วุฒิสภาเสื่อมเสีย จึงต้องแถลงข่าวด่วนระหว่างการสัมมนาที่อ.หัวหินจังหวัดประจวบคีรีขันธ์​
พล.อ.เกรียงไกร​ ยังกล่าวว่า​ ทำงานด้านความมั่นคง ในพื้นที่จังหวัดชายแดนภาคใต้มา 38 ปี แต่พอมาดูข้อกล่าวหาในเรื่องนี้ ตนรับไม่ได้ สมาชิกท่านอื่นก็เช่นเดียวกัน ที่ทำงานเพื่อชาติบ้านเมืองมา ทำตามหลักการของกฎหมายรัฐธรรมนูญ 2560",https://www.matichon.co.th/politics/news_5061056
โพล เผยประชาชน 61.2% ชี้ รัฐบาล มาถูกทางแก้ปัญหาแก๊งคอล แต่ยังวิตกกังวล 57%,วันที่ 22 กุมภาพันธ์ 2568 - 09:28 น.,"โพล เผยประชาชน 61.2% ชี้ รัฐบาล มาถูกทางแก้ปัญหาแก๊งคอล แต่ยังวิตกกังวล 57%
เมื่อวันที่ 22 กุมภาพันธ์ ผศ.ดร.สานิต ศิริวิศิษฐ์กุล หัวหน้าศูนย์สำรวจความคิดเห็น นอร์ทกรุงเทพโพล เปิดเผยว่า เมื่อวันที่ 20 ก.พ.ที่ผ่านมา ได้สอบถามถึงกรณี “การแก้ปัญหาแก๊งคอลเซ็นเตอร์ ของรัฐบาล” โดยมีผู้สำรวจรวมทั้งสิ้น 1,500 ราย จากทั่วทุกภูมิภาค
โดยการหลอกลวงของแก๊งคอลเซ็นเตอร์นั้นเป็นปัญหาที่ประชาชนชาวไทยได้รับผลกระทบมาอย่างต่อเนื่อง ซึ่งภาพรวมมองว่ารัฐบาลไทยสามารถ “แก้ปัญหาคอลเซ็นเตอร์ได้ถูกทาง” จากการดำเนินการทุกมาตรการในการแก้ปัญหา เช่น การร่วมมือกับทุกหน่วยงานเพื่อเร่งรัดในการปราบปรามอาชญากรรมข้ามชาติออนไลน์ การตัดสัญญาณในระบบสื่อสารโทรคมนาคมต่างๆ การตัดไฟฟ้า ตัดอินเตอร์เน็ต และระงับส่งน้ำมัน รวมไปจนถึงการร่วมมือกันกับประเทศเพื่อนบ้าน และอื่นๆ เป็นต้น เพื่อต้องการตัดวงจรแก๊งคอลเซ็นเตอร์ที่เป็นปัญหามาอย่างยาวนานให้หมดสิ้นไป
ทั้งนี้ยังได้สอบถามผู้สำรวจว่า มีความวิตกกังวลต่อ “แก๊งคอลเซ็นเตอร์” มากน้อยเพียงใด ซึ่งผู้ให้สำรวจ มีความวิตกกังวล 57% แบ่งเป็น วิตกกังวลมาก 45.7% และ ค่อนข้างวิตกกังวล 11.3% ขณะที่บางส่วน ค่อนข้างไม่วิตกกังวล 19.7% และ ไม่วิตกกังวลเลย 23.3%
ส่วนมาตรการ การแก้ปัญหา “แก๊งคอลเซ็นเตอร์” ของรัฐบาล “แพทองธาร” มีประโยชน์มากน้อยเพียงใด โดยผู้ให้การสำรวจส่วนใหญ่มองว่ามีประโยชน์ 61.2% แบ่งเป็น มีประโยชน์มาก 35.4% และค่อนข้างมีประโยนช์ 25.8% ขณะที่บางส่วนมองว่าค่อนข้างไม่มีประโยชน์ 20.2% และไม่มีประโยชน์เลย 18.6%
พร้อมกันนี้ได้ถามถึง รัฐบาลควรดำเนินมารตรการ การแก้ปัญหาแก๊งคอลเซ็นเตอร์ใดบ้าง ซึ่งผลการสำรวจออกมาดังนี้ 1.ออกหมายจับข้าราชการ และชาวต่างชาติที่มีส่วนเกี่ยวข้อง 18.9% , 2.หาตัวและลงโทษข้าราชการไทยที่มีส่วนเกี่ยวข้อง 13.8 %,3. ขอความร่วมมือกับประเทศจีน 12.6%, 4. ขอความร่วมมือกับประเทศเพื่อบ้าน 12.5%, 5. ตัดไฟ 9.9% ,6. ใช้กำลังทหารเข้าจัดการ 9.6% 7.ตัดอินเตอร์เน็ต 7.4% , 8. สร้างรั้วกั้นตลอดแนวชายแดนประเทศเพื่อนบ้าน 6.5% ,9. ระงับการส่งน้ำมัน 5.7% และ อื่นๆ 3.1%",https://www.matichon.co.th/politics/news_5061036
เรียงคนมาเป็นข่าว/ภาพข่าวสังคม,วันที่ 22 กุมภาพันธ์ 2568 - 08:41 น.,"⦁…งานของรัฐบาลยากขึ้นไปอีก โดยเฉพาะในเรื่อง “เศรษฐกิจ” การคาดหมายตัวเลขการเติบโตทางเศรษฐกิจในปี 2568 เป็นไปในเชิงลบ ด้วย “ปัจจัย” สำคัญ คือ สภาพของเศรษฐกิจโลก และสงครามการค้า “สภาพัฒน์” และหน่วยงานด้านการเงินหลายแห่ง ชี้ว่า GDP ประเทศไทยน่าจะอยู่ที่ “2.8%” ขณะที่รัฐบาล โดย นายกฯแพทองธาร ชินวัตร เห็นว่าน่าจะผ่านตัวเลข 3% ไปได้ พร้อมกับเรียกร้องให้ “แบงก์ชาติ” พิจารณาลดดอกเบี้ยได้แล้ว ในภาวะที่เงินเฟ้อต่ำ เพื่อจะได้ช่วยเหลือประชาชน
⦁…การเสวนาของมติชน “Matichon Leadership Forum 2025 Trust Thailand : เชื่อมั่นประเทศไทย” ที่ “ศูนย์การประชุมแห่งชาติสิริกิติ์” เมื่อวันพุธที่ผ่านมา ตลอดทั้งวันมีแนวคิดดีๆ เกิดขึ้นบนเวทีมากมาย ดนุชา พิชยนันท์ เลขาฯสภาพัฒน์ ชี้ว่า ประเทศไทยอยู่ในห้วงของการเปลี่ยนผ่าน รัฐบาลได้ขับเคลื่อนเศรษฐกิจหลายเรื่อง และภายใน 1-2 ปีข้างหน้า เศรษฐกิจไทยจะขยายตัวได้ดีขึ้น จากการเปลี่ยนแปลงอุตสาหกรรมเดิมไปสู่อุตสาหกรรมใหม่ๆ ใช้เทคโนโลยีที่สูงขึ้น เช่น เอไอ ซอฟต์แวร์ ยานยนต์สมัยใหม่
⦁…มาเสวนามติชนเป็นสปีกเกอร์คนสุดท้าย ผู้ว่าฯชัชชาติ สิทธิพันธุ์ บอกว่าทำหน้าที่มา 2 ปี 9 เดือนแล้ว กทม.ก้าวจากอันดับที่ 24 เป็นอันดับ 2 เมืองดีที่สุดในโลก นอกจากแก้ปัญหาต่างๆ คือการทำให้เห็นว่า ผู้ที่มาจากระบบเลือกตั้ง ในระบอบประชาธิปไตย สามารถทำงานแก้ปัญหา สร้างความก้าวหน้าได้ เท่ากับ “สร้างความเชื่อมั่นในระบบ” ให้คนศรัทธาและมีความหวังกับเมือง เป็นอีกช่วงเวลาที่ “ตรึงคนฟัง” ให้นั่งอยู่จนจบ ก่อนจะทักทายถ่ายรูปกับแฟนคลับก่อนแยกย้ายกันไป
⦁…อดีตนายกฯเศรษฐา ทวีสิน เปิดมุมมองต่อเศรษฐกิจไทย ว่า “เมกะโปรเจ็กต์” เป็นสิ่งจำเป็น ไม่ว่าจะเป็น “แลนด์บริดจ์” หรือ “เอ็นเตอร์เทนเมนต์คอมเพล็กซ์” ที่กฎหมายผ่าน ครม.ไปแล้ว อยู่ระหว่างการพิจารณาของ “คณะกรรมการกฤษฎีกา” โดยเฉพาะ “เอ็นเตอร์เทนเมนต์คอมเพล็กซ์” ถึงขั้นนี้ จำเป็นต้องอธิบายให้มากขึ้นว่า ไม่ใช่เรื่องของ “กาสิโน” ซึ่งจริงๆ มีสัดส่วนเพียง 5-10% แต่สาระหลักๆ ของคอมเพล็กซ์ คือ “การลงทุน” ในระดับที่มีผลขับเคลื่อนเศรษฐกิจ ด้วยการก่อสร้างขนาดใหญ่ ทั้ง “เวทีแสดง สเตเดียม พิพิธภัณฑ์” เพื่อรองรับกิจกรรมระดับ “เวิลด์คลาส” ไม่ว่าจะเป็นคอนเสิร์ต, กีฬา, การแสดงศิลปะ ฯลฯ ซึ่งจะเป็นบทบาทใหม่ของประเทศไทย
⦁…จากเศรษฐกิจไปสู่การเมืองกันบ้าง “เกมแก้ไขรัฐธรรมนูญ” กลายเป็น “เวทีด่าทอ” กันไป การเกิดขึ้นของ “ส.ว.ใหม่ 200 คน” ทำให้เกิด “ทางตัน” เพราะมติที่จะทำให้ร่างรัฐธรรมนูญผ่าน ถ้าคิดจาก ส.ส. 500 คน ต้องใช้เสียง 350 เสียง และใน 350 เสียงนี้ ต้องมีส.ว.อย่างน้อย 1 ใน 3 หรือ 67 เสียง ปัญหาอยู่ที่เสียง ส.ว. 1 ใน 3 นั้น “ยังมีไม่ถึง” ก็ต้องคาดหวังว่า หากเกิดการทำ “ประชามติ” ขอแก้ไขมาตรา 256 อาจจะเป็นเหตุกำหนดให้ “ส.ว.” ต้องมาลงคะแนนสนับสนุน",https://www.matichon.co.th/politics/news_5059073
