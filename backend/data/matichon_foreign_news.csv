title,date,content,link
กลุ่มแฮกเกอร์ Lazarus เกาหลีเหนือ ปล้นคริปโต 5 หมื่นล้านบาท จากกระดาน Bybit,วันที่ 22 กุมภาพันธ์ 2568 - 16:41 น.,"กลุ่มแฮกเกอร์ Lazarus เกาหลีเหนือ ปล้นคริปโต 5 หมื่นล้านบาท จากกระดาน Bybit
สำนักข่าวด้านคริปโตเคอเรนซีหลายแห่ง รายงานตรงกันว่า เมื่อวันที่ 21 กุมภาพันธ์ที่ผ่านมา มีการโจมตีที่อยู่ของสินทรัพย์ดิจิทัลสกุล Ethereum จำนวนมากกว่า 4 แสน ETH ซึ่งเป็น Cold Wallet หรือที่เก็บรักษาสินทาพย์ดิจิทัลของกระดานซื้อขาย Bybit ซึ่งเป็นกระดานยักษ์ระดับโลก ซึ่งคิดเป็นความเสียหายมากกว่า 1.5 พันล้านเหรียญสหรัฐ หรือ ราว 50,000 ล้านบาท
ต่อมามีรายงานว่า เบื้องหลังของการก่อเหตุดังกล่าวเป็นฝีมือแฮ็กเกอร์ Lazarus Group ซึ่งได้รับการสนับสนุนจากรัฐบาลเกาหลีเหนือ
วิเคราะห์บล็อคเชน รวมถึง Elliptic และ Arkham Intelligence ติดตามการปล้นคริปโตพบง่าถูกย้ายไปยังบัญชีต่างๆ และถ่ายโอนข้อมูลอย่างรวดเร็ว
ตามข้อมูลของ Elliptic ระบุว่า การแฮ็กครั้งนี้เหนือกว่าการโจรกรรมครั้งก่อนๆ ในภาคส่วนนี้มาก ซึ่งรวมถึงเงิน 611 ล้านดอลลาร์ที่ถูกขโมยจาก Poly Network ในปี 2021 และเงิน 570 ล้านดอลลาร์ที่ถูกถอนออกจาก Binance ในปี 2022
ต่อมา นักวิเคราะห์ของ Elliptic เชื่อมโยงการโจมตีนี้กับกลุ่ม Lazarus ของเกาหลีเหนือ ซึ่งเป็นกลุ่มแฮกเกอร์ที่ได้รับการสนับสนุนจากรัฐบาลและมีชื่อเสียงในด้านการขโมยเงินหลายพันล้านดอลลาร์จากอุตสาหกรรมสกุลเงินดิจิทัล กลุ่มนี้มีชื่อเสียงในการแสวงหาผลประโยชน์จากช่องโหว่ด้านความปลอดภัยเพื่อระดมทุนให้กับรัฐบาลเกาหลีเหนือ โดยมักใช้วิธีการฟอกเงินที่ซับซ้อนเพื่อปกปิดการไหลเวียนของเงินทุน
ประวัติการโจมตีแพลตฟอร์มคริปโตของกลุ่ม Lazarus ย้อนกลับไปในปี 2017 เมื่อกลุ่มดังกล่าวแทรกซึมเข้าไปในกระดานเทรดของเกาหลีใต้ 4 แห่ง และขโมยบิตคอยน์มูลค่า 200 ล้านเหรียญสหรัฐ
นอกจากนี้กลุ่ม Lazarus ยังเกี่ยวข้องกับการปล้นคริปโตฯ ก่อนหน้าอีกหลายครั้ง ได้แก่ โจมตี Coincheck ปี 2018, Upbit ปี 2019, Kucoin ปี 2020, Bithumb ปี 2021, HTX ปี 2023 และ Bybit ปี 2025
ที่มา ประชาชาติธุรกิจ",https://www.matichon.co.th/foreign/news_5061516
แปซิฟิกเครียด! ‘นิวซีแลนด์’ เผย ทัพเรือจีนซ้อมรบกระสุนจริงในน่านน้ำสากลอีก,วันที่ 22 กุมภาพันธ์ 2568 - 16:04 น.,"แปซิฟิกเครียด! ‘นิวซีแลนด์’ เผย ทัพเรือจีนซ้อมรบกระสุนจริงในน่านน้ำสากลอีก
เมื่อวันที่ 22 กุมภาพันธ์ สำนักข่าวรอยเตอร์รายงานว่า นิวซีแลนด์ออกมาระบุว่ากองทัพเรือจีนได้ทำการซ้อมรบด้วยกระสุนจริงในน่านน้ำสากลใกล้กับประเทศตนในวันเสาร์(22 ก.พ.) ซึ่งมีขึ้นหนึ่งวันหลังจากจีนได้ทำการซ้อมรบคล้ายกันนี้ในพื้นที่ระหว่างออสเตรเเลียและนิวซีแลนด์ ที่ส่งผลให้สายการบินต่างๆ ต้องเปลี่ยนเส้นทางการบิน
โฆษกของนางจูดิธ คอลลินส์ รัฐมนตรีกลาโหมของนิวซีแลนด์ ระบุในแถลงการณ์ว่า ตามรายงานจากกองกำลังป้องกันนิวซีแลนด์ระบุว่ากลุ่มเรือรบของจีนได้แจ้งเกี่ยวกับช่วงเวลาที่ 2 สำหรับกิจกรรมซ้อมรบด้วยกระสุนจริงในช่วงบ่ายวันเสาร์นี้
แถลงการณ์ระบุอีกว่า เจ้าหน้าที่บนเรือฟรีเกตเตคาฮาของกองทัพเรือนิวซีแลนด์ ได้สังเกตการณ์การยิงกระสุนปืนจริงจากปืนหลักของเรือรบจีน โดยกลุ่มเรือรบจีนได้แจ้งผ่านทางวิทยุสื่อสารถึงความตั้งใจที่จะซ้อมรบด้วยกระสุนจริง
ก่อนหน้านี้ในวันเดียวกัน นายคริสโตเฟอร์ ลักซัน นายกรัฐมนตรีนิวซีแลนด์ กล่าวว่า ไม่ชัดเจนว่าเรือรบจีนได้มุ่งหน้าไปยังน่านน้ำสากลหรือไม่และมีเป้าประสงค์ใด
“สิ่งที่เรากำลังทำอยู่คือการเฝ้าสังเกตการณ์ การตามรอยและติดตามกองเรือ” นายกรัฐมนตรีนิวซีแลนด์กล่าว และเสริมว่า จีนกำลังดำเนินการตามกฎหมายระหว่างประเทศในการซ้อมรบ
ด้านสถานีวิทยุเรดิโอ นิวซีแลนด์ รายงานว่า การซ้อมรบด้วยกระสุนจริงในวันเสาร์มีขึ้นในทะเลแทสมัน ซึ่งกั้นระหว่างออสเตรเลียและนิวซีแลนด์
ขณะที่นายริชาร์ด มาร์ลส์ รัฐมนตรีกลาโหมของออสเตรเลีย กล่าวในวันเสาร์ว่า ปักกิ่งล้มเหลวในการให้เหตุผลที่น่าพอใจในสิ่งที่เขาชี้ว่าเป็นการแจ้งเตือนที่ไม่เพียงพอเกี่ยวกับการซ้อมรบด้วยกระสุนจริงเมื่อวันศุกร์ ซึ่งการแจ้งเตือนที่ล่าช้านี้เป็นเรื่องที่น่ากังวล สำหรับการบินพาณิชย์ “เมื่อเราทำกิจกรรมในลักษณะนี้ โดยปกติเราจะให้เวลาในการแจ้งเตือน 12-24 ชั่วโมง แต่การเตือนของกองเรือจีนนั้นกระชั้นมากๆ” รัฐมนตรีกลาโหมออสเตรเลียกล่าว
เมื่อวันศุกร์(21 ก.พ.)ที่ผ่านมา สายการบินหลายแห่งรวมถึงแควนตัส,เอมิเรตส์ และ แอร์นิวซีแลนด์ ต้องปรับเปลี่ยนเส้นทางบินระหว่างออสเตรเลียและนิวซีแลนด์ หลังจากจีนแจ้งเตือนว่ากองทัพเรือจีนจะทำการซ้อมรบด้วยกระสุนจริงในน่านน้ำสากลนอกชายฝั่งรัฐนิวเซาท์เวลส์ของออสเตรเลีย
อย่างไรก็ตาม นายกัว เจียคุน โฆษกกระทรวงต่างประเทศจีน แถลงในวันเดียวกันนั้นว่า การซ้อมรบของกองทัพเรือจีนเป็นไปตามมาตรฐานความปลอดภัยและปฏิบัติการอย่างเป็นมืออาชีพโดยตลอด สอดคล้องตามหลักกฎหมายระหว่างประเทศและการปฏิบัติระหว่างประเทศ",https://www.matichon.co.th/foreign/news_5061472
อินโดนีเซีย รับเหยื่อค้ามนุษย์ 46 ราย กลับจากเมียนมา มีอดีตสมาชิกสภานิติบัญญัติรวมอยู่ด้วย,วันที่ 22 กุมภาพันธ์ 2568 - 16:03 น.,"อินโดนีเซีย รับเหยื่อค้ามนุษย์ 46 ราย กลับจากเมียนมา มีอดีตสมาชิกสภานิติบัญญัติรวมอยู่ด้วย
เมื่อวันที่ 22 กุมภาพันธ์ เดอะสตาร์ รายงาน่า กระทรวงการต่างประเทศของอินโดนีเซีย เปิดเผยว่า ได้รับพลเมืองอินโดนีเซียทั้งหมด 46 คน ที่ตกเป็นเหยื่อของการค้ามนุษย์ กลับประเทศแล้ว
พวกเขาเหล่านี้ เดินทางถึงสนามบินนานาชาติซูการ์โน-ฮัตตา ในเมืองทังเกอรัง จ.บันเตน ด้วยเที่ยวบิน 2 เที่ยวบิน เมื่อเย็นวันพฤหัสบดี และ เช้าวันศุกร์
1 ในนั้นคือ อดีตสมาชิกสภานิติบัญญัติ ในจ.ชวาตะวันตก
“นี่เป็นผลจากความพยายามอันยาวนานของรัฐบาลอินโดนีเซีย ในการส่งพวกเขากลับจากเมียนมา” จูธา นูกราฮา ผู้อำนวยการฝ่ายคุ้มครองพลเมืองกระทรวงกล่าว
ทั้งให้ข้อมูลเพิ่มว่า เหยื่อมาจากทั้งหมด 9 จังหวัด รวมทั้ง จาการ์ตา , ชะวาตะวันตก และ สุมาตราเหนือ",https://www.matichon.co.th/foreign/news_5061470
ฮามาส จ่อปล่อย 6 ตัวประกัน แลกนักโทษปาเลสไตน์ 600 คน หลังอิสราเอลได้ร่างจริงบิบาสคืนแล้ว,วันที่ 22 กุมภาพันธ์ 2568 - 14:41 น.,"ฮามาส จ่อปล่อย 6 ตัวประกัน แลกนักโทษปาเลสไตน์ 600 คน หลังอิสราเอลได้ร่างจริงบิบาสคืนแล้ว
กลุ่มติดอาวุธฮามาสเตรียมปล่อยตัวประกันอีก 6 คน ที่ถูกจับอยู่ในฉนวนกาซาเป็นอิสระภายในวันเสาร์(22)นี้ เพื่อแลกกับนักโทษชาวปาเลสไตน์ที่อิสราเอลจะปล่อยตัวแลกกันในวันนี้อีกหลายร้อยคน
เป็นความเคลื่อนไหวที่มีขึ้นหลังจากอิสราเอลยืนยันว่าศพที่ได้รับการส่งมอบคืนมาใหม่จากกลุ่มฮามาสในหลายชั่วโมงก่อนหน้านั้นเป็นศพของนางชิรี บิบาส ตัวประกันชาวอิสราเอล ที่เป็นแม่ของลูกชาย 2 คนที่เป็นตัวประกันที่อายุน้อยที่สุดซึ่งถูกฮามาสจับตัวไปและเสียชีวิตแล้วซึ่งได้ถูกส่งร่างคืนมาพร้อมกันรวม 4 ศพในวันที่ 20 กุมภาพันธ์ที่ผ่านมา แต่ปรากฎในภายหลังจากการอ้างของฝ่ายอิสราเอลว่าศพตัวประกันที่ส่งมานั้นไม่ใช่ศพนางชิรี บิบาสดังที่กลุ่มฮามาสระบุแต่อย่างใด จนสร้างความไม่พอใจให้กับอิสราเอลและเสี่ยงที่จะทำให้ข้อตกลงหยุดยิงฮามาส-อิสราเอลที่มีความเปราะบางอย่างยิ่งล่มลงได้
อย่างไรก็ตามในคืนวันศุกร์ที่ 21 กุมภาพันธ์ที่ผ่านมา ฮามาสได้ส่งร่างใหม่ที่ระบุว่าเป็นของนางชิรี บิบาส ให้กับอิสราเอล ซึ่งครอบครัวของเธอยืนยันว่าเป็นร่างของนางบิบาสจริงหลังผ่านการตรวจพิสูจน์โดยสถาบันนิติเวชของอิสราเอลเป็นที่เรียบร้อยแล้ว
บรรยากาศในฉนวนกาซาขณะนี้ กลุ่มฮามาสพร้อมอาวุธรวมตัวกันอยู่ในพื้นที่ 2 จุดในเมืองราฟาห์และเมืองนูเซรัต ซึ่งเป็นจุดที่คาดว่าจะมีการส่งมอบตัวประกันชาวอิสราเอลที่ยังมีชีวิตอยู่ 6 คนให้กับสภากาชาดที่จะทำหน้าที่พาตัวประกันเหล่านั้นส่งมอบให้กับกองกำลังอิสราเอลต่อไป
โดยตัวประกันทั้ง 6 คนนี้จะเป็นตัวประกันที่ยังมีชีวิตอยู่ชุดสุดท้ายในกลุ่มตัวประกัน 33 คน ที่ฮามาสตกลงจะปล่อยตัวภายใต้ข้อตกลงหยุดยิงในเฟสแรกหลังเริ่มบังคับใช้มาตั้งแต่วันที่ 19 มกราคมที่ผ่านมา
สำหรับตัวประกันทั้ง 6 คนที่จะได้รับการปล่อยตัวครั้งนี้ 4 คนแรก ประกอบด้วย เอลิยา โคเฮน อายุ 27 ปี, ทัล โชแฮม อายุ 40 ปี, โอเมอร์ เชม ทอฟ อายุ 22 ปี และ โอเมอร์ เวนเคิร์ต อายุ 23 ปี ทั้งหมดถูกกลุ่มฮามาสจับตัวไปในระหว่างก่อเหตุบุกโจมตีอิสราเอลเมื่อวันที่ 7 ตุลาคมปี 2023 ส่วนตัวประกันที่เหลืออีก 2 คน ได้แก่ ฮีแชม อัล-เซอิด อายุ 36 ปี และ อาเวรา เมนจิสตู อายุ 39 ปี ถูกกลุ่มฮามาสจับตัวไปตั้งแต่พวกเขาเดินทางเข้าไปในฉนวนกาซาเมื่อสิบปีก่อน
ขณะที่คาดหมายว่าอิสราเอลจะทำการปล่อยตัวนักโทษและผู้ถูกคุมขังชาวปาเลสไตน์จำนวน 602 คน ให้กับกลุ่มฮามาสเพื่อแลกกับการปล่อยตัวประกันอิสราเอลทั้ง 6 คนนี้",https://www.matichon.co.th/foreign/news_5061339
ตร.มาเลเซีย รวบแก๊งคอล เปิดบ้านใจกลางกรุงตั้งฐาน ฟันรายได้วันละล้าน มีคนไทยร่วม 6 ราย,วันที่ 22 กุมภาพันธ์ 2568 - 13:52 น.,"ตร.มาเลเซีย รวบแก๊งคอล เปิดบ้านใจกลางกรุงโทรลวงเหยื่อ ฟันรายได้วันละล้าน มีคนไทยร่วม 6 ราย
เมื่อวันที่ 22 กุมภาพันธ์ เวิลด์ออฟบัซ รายงานว่า ตำรวจตรวจคนเข้าเมืองมาเลเซีย ได้ปราบปรามกลุ่มหลอกลวง ที่ควบคุมโดยชาวต่างชาติ ที่เปิด บังกะโล 17 หลัง รอบๆ ที่อยู่อาศัยอันหรูหรากลาง Jalan Kuchai Lama กรุงกัวลาลัมเปอร์ เป็นฐานปฏิบัติการ
การหลอกลวงนี้ โทรหลอกให้คนร่วมลงทุน การพนัน และ ลวงให้รัก สร้างรายได้ถึงวันละ 150,000 ริงกิตต่อวัน หรือมากกว่า 1,139,290 บาท
ผู้ต้องสงสัยที่ถูกจับกุมทั้งหมด เป็นชาวต่างชาติที่ได้รับค่าจ้างต่ำกว่า 4,000 ริงกิตต่อวัน หรือราว 30,380 บาท
ผู้อำนวยการกองตรวจคนเข้าเมือง (ปฏิบัติการ) ได้ออกมาแถลงหลังการจับกุมว่า ผู้ถูกจับกุมทั้งหมดมีอายุระหว่าง 23-54 ปี มี 14 คนที่ถือสัญชาติจีน นอกจากนี้ มีชาวอินโดนีเซียแบ่งเป็นชาย 15 คน และ หญิง 4 คน , ชายพม่า 1 ราย หญิงพม่า 2 ราย , ชายบังคลาเทศ 2 ราย , หญิงลาว 2 ราย และ ผู้หญิงไทย 6 ราย
ผู้ต้องสงสัยทุกคน มีรายได้ 2,500 – 3,500 ริงกิตต่อเดือน หรือราว 18,990 – 26,580 บาท ได้รับอาหาร เสื้อผ้า และ ค่าเดินทางในบังกะโลที่เช่า ตามการรายงานของซินซิว
ระหว่างการจู่โจมเมื่อ 19 กุมภาพันธ์ ตำรวจตรวจคนเข้าเมืองได้ยึดเงินสด 100,000 ริงกิต และยึดเครื่องมือการฉ้อโกงหลายรายการ อย่าง โทรศัพท์ 114 เครื่อง เราเตอร์ 3 เครื่อง คอมพิวเตอร์ 4 เครื่อง
สำนักงานตรวจคนเข้าเมืองสงสัยว่า ผู้บงการของกลุ่มฉ้อโกงเป็นชาวจีน และสมาชิกคนอื่นๆ จากประเทศอื่นคือ “พนักงาน” ของเขา
องค์กรดังกล่าว ใช้ Facebook, TikTok, WeChat, Telegram, WhatsApp ฯลฯ เพื่อหาลูกค้า ทั้งในและต่างประเทศ เพื่อข่าวโครงการปลอมๆ ทองคำ หุ้น อสังหาริมทรัพย์ เรือหรู การลงทุนในหุ้น ธุรกรรมเงินตราต่างประเทศและสินค้าลักชัวรี่
ทั้งนี้ พนักงานที่ถูกจับ รู้ดีว่ากำลังทำอะไร เพราะมีหนังสือคู่มือช่วยนำทางในการหลอกลวง และ ล่อลวงเหยื่อ แบ่งเป็นหมู่ต่าๆง รวมถึงวิธีการหลอกลวงพวกแม่เลี้ยงเดี่ยวและคนที่มีความภาคภูมิใจในตนเองต่ำ
ผู้ต้องสงสัยทั้งหมดถูกจับกุมและควบคุมตัวภายใต้มาตรา 51(5)(b) ของพระราชบัญญัติคนเข้าเมือง พ.ศ. 2502/63 ในความผิดต่างๆ รวมถึงการเข้าประเทศโดยไม่มีใบอนุญาตที่ถูกต้อง การอยู่เกินกำหนด และการละเมิดข้อกำหนดของวีซ่าท่องเที่ยว
ภาพจาก SinChew",https://www.matichon.co.th/foreign/news_5061292
สถานทูตอิสราเอลในไทย ออกประกาศเตือนนทท.ยิว ให้เคารพกม.ไทย-ความรู้สึกคนในชุมชน,วันที่ 22 กุมภาพันธ์ 2568 - 13:06 น.,"สถานทูตอิสราเอลในไทย ออกประกาศเตือน นทท.ยิว ให้เคารพ กม.ไทย-รักษาภาพลักษณ์
เมื่อวันที่ 21 กุมภาพันธ์ จากกรณีการวิพากษ์วิจารณ์ในโลกออนไลน์ ถึงสถานการณ์ที่ชาวอิสราเอล มาปักหลักรวมตัวหลายพื้นที่ในไทย โดยเฉพาะกับที่ อ.ปาย จ.แม่ฮ่องสอน และบางรายแสดงท่าทีไม่เหมาะสม และยังมีการตั้งโบสถ์ ที่ทำให้ชาวไทยหลายคนเป็นห่วง อย่างไรก็ตาม เจ้าหน้าที่ยืนยันว่าเข้ามาอย่างถูกต้องและไม่มีปัญหาใด ตามที่เสนอข่าวไปแล้วนั้น
ล่าสุด สถานเอกอัครราชทูตอิสราเอลประจำประเทศไทย ได้เผยแพร่เอกสารลงในเฟซบุ๊กถึงชาวอิสราเอลที่รัก จากเหตุการณ์ดังกล่าว ที่มีหลายอย่างเกี่ยวข้องกับพฤติกรรมของนักท่องเที่ยวอิสราเอลที่เกิดขึ้น ทำให้ทางการไทยใช้มาตรการที่เข้มงวด โดยเฉพาะที่ปาย อาจส่งผลเสียต่อภาพลักษณ์ของนักท่องเที่ยวอิสราเอล และส่งผลเสียต่อการปฏิบัติอันอบอุ่นที่ชาวอิสราเอลได้รับในไทย
จึงขอให้เคารพกฎและประเพณีท้องถิ่น เพื่อรักษาความสัมพันธ์อันดีกับชุมชนไทย อาทิ
– รักษาความเงียบ และเลี่ยงตะโกน หรือพูดเสียงดังตามถนน โรงแรม ที่สาธารณะ
– เคารพพื้นที่ส่วนตัวและพื้นที่สาธารณะ ไม่รบกวนผู้อยู่อาศัยหรือนักเดินทางคนอื่นๆ
– ปฏิบัติตามกฎจราจร
– ไม่อยู่ในไทยเกินระยะเวลาวีซ่าที่ได้รับอนุญาต
– ห้ามทำงานในไทยโดยไม่ได้รับใบอนุญาต หากถูกจับกุมจะถูกส่งตัวกลับประเทศ
– การแต่งกายให้เหมาะสม หลีกเลี่ยงเดินทางไปถนน หรือที่สาธารณะโดยไม่สวมเสื้อ
– ปฏิบัติกับคนท้องถิ่นอย่างสุภาพ และเจรจาต่อรองในตลาดด้วยรอยยิ้ม
ทั้งย้ำว่า ในช่วงไม่กี่สัปดาห์ที่ผ่านมา มีนักท่องเที่ยวอิสราเอลหลายคนถูกเนรเทศออกจากประเทศไทย เนื่องจากพฤติกรรมที่ไม่เหมาะสมและการละเมิดกฎระเบียบ
ประชาชนชาวไทยให้การต้อนรับนักท่องเที่ยวอิสราเอลเป็นอย่างดี เราขอให้คุณช่วยกันรักษาความสัมพันธ์ที่ดีนี้ และให้ความเคารพต่อประเทศที่เปิดประตูต้อนรับเรา
และว่า ให้เดินทางอย่างมีศักดิ์ศรี รักษากฎเกณฑ์",https://www.matichon.co.th/foreign/news_5061240
เขย่าเพนตากอน! ‘ทรัมป์’ ปลดฟ้าผ่า ปธ.เสนาธิการทหาร-5 บิ๊กเหล่าทัพ ลอยแพจนท.อีกกว่าครึ่งหมื่น,วันที่ 22 กุมภาพันธ์ 2568 - 12:40 น.,"เขย่าเพนตากอน! ‘ทรัมป์’ ปลดฟ้าผ่า ปธ.เสนาธิการทหาร-5 บิ๊กเหล่าทัพ ลอยแพจนท.อีกกว่าครึ่งหมื่น
เพนตากอน หรือกระทรวงกลาโหมของสหรัฐอเมริกา งานเข้าครั้งใหญ่เมื่อประธานาธิบดีโดนัลด์ ทรัมป์ ยังไม่เหนื่อยกับการสั่งปลดกำลังคนในหน่วยงานต่างๆ โดยล่าสุดเมื่อวันที่ 21 กุมภาพันธ์ เขาได้สั่งปลดพลอากาศเอก ซี.คิว. บราวน์ ออกจากตำแหน่งประธานเสนาธิการทหารร่วม ซึ่งเป็นหน่วยงานที่ปรึกษาทางทหารระดับสูงสุดในเพนตากอน และนายพลอีก 5 นาย ที่เป็นผู้บังคับบัญชาระดับสูงออกจากตำแหน่ง ในการปรับเปลี่ยนเจ้าหน้าที่ระดับสูงในเพนตากอนครั้งใหญ่อย่างที่ไม่เคยมีมาก่อน
ทรัมป์โพสต์ลง Truth Social โซเชียลมีเดียของตนเอง ประกาศว่าเขาจะตั้งพลโทแดน เรซิน เคน อดีตผู้ช่วยผู้อำนวยการด้านกิจการทหารประจำสำนักข่าวกรองกลาง (CIA) ขึ้นดำรงตำแหน่งประธานเสนาธิการทหารร่วมแทน
เพนตากอนระบุว่า ประธานาธิบดีทรัมป์ยังจะแต่งตั้งบุคคลขึ้นมาดำรงตำแหน่งแทนพลเรือเอก ลิซา เอ็ม. แฟรนเกตตี ผู้บัญชาการยุทธนาวี ซึ่งเป็นผู้หญิงคนแรกที่ดำรงตำแหน่งดังกล่าว ที่ถูกสั่งปลดออกไปพร้อมกับรองประธานเสนาธิการกองทัพอากาศ ผู้พิพากษาทั่วไปแห่งกองทัพบก กองทัพเรือ และกองทัพอากาศด้วย
ทั้งนี้ เจ้าหน้าที่สหรัฐรายหนึ่งเปิดเผยว่า คำสั่งปลดพลอากาศเอกบราวน์ ซึ่งเป็นเจ้าหน้าที่ผิวสีคนที่ 2 ที่ได้ดำรงตำแหน่งที่ปรึกษาทางทหารระดับสูงสุดของประธานาธิบดีสหรัฐนั้นจะมีผลในทันที แม้ก่อนที่วุฒิสภาจะรับรองบุคคลที่จะขึ้นมาดำรงตำแหน่งต่อจากเขา
นอกจากนี้ ยังจะมีการปลดเจ้าหน้าที่เพนตากอนออกอีก 5,400 คน ส่วนหนึ่งของแผนการตัดลดเจ้าหน้าที่รัฐบาลกลางของทรัมป์เพื่อลดรายจ่ายของรัฐบาล โดยการลดจำนวนเจ้าหน้าที่เพนตากอนดังกล่าวที่คาดว่าจะเกิดขึ้นในสัปดาห์หน้า เป็นการลดลงเพียงน้อยจากจำนวนการเลิกจ้างในกระทรวงกลาโหมสหรัฐที่คาดว่าจะมีถึง 50,000 ตำแหน่ง แต่การลดลงนี้อาจไม่ใช่ครั้งสุดท้าย
ดาริน เซลนิก เจ้าหน้าที่ระดับสูงรายหนึ่งกล่าวว่า เพนตากอนจะหยุดการจ้างงานและอาจตัดลดจำนวนเจ้าหน้าที่พลเรือนที่มีอยู่ 950,000 คน ลงราว 5-8%
การตัดลดนี้เป็นส่วนหนึ่งของการปรับโครงสร้างรัฐบาลครั้งใหญ่ที่เกิดขึ้นอย่างรวดเร็วภายใต้การกำกับดูแลของอีลอน มัสก์ มหาเศรษฐีนักธุรกิจ ที่ทรัมป์ได้แต่งตั้งให้เป็นผู้นำกระทรวงประสิทธิภาพรัฐบาล (DOGE) อันเป็นคณะทำงานที่ปรึกษาของรัฐบาลทรัมป์ ซึ่งทำหน้าที่กำกับดูแลการปฏิรูปรัฐบาลให้มีขนาดเล็กแต่มีประสิทธิภาพมากขึ้น โดยมัสก์ได้ทำการเลิกจ้างเจ้าหน้าที่รัฐและพนักงานจ้างไปแล้วกว่า 20,000 คน และมีการยุบโครงการต่างๆ ของรัฐบาลไปแล้วหลายโครงการตั้งแต่ด้านการช่วยเหลือต่างประเทศไปจนถึงการกำกับดูแลทางการเงิน
ซีเอ็นเอ็นรายงานว่า การปลดบุคลากรผิวสีคนที่ 2 ที่ดำรงตำแหน่งสูงสุดในกองทัพสหรัฐ และผู้หญิงคนแรกที่ดำรงตำแหน่งในคณะเสนาธิการร่วม ดูเหมือนจะเป็นการส่งสัญญาณที่ชัดเจนจากรัฐบาลทรัมป์ในการทำให้การดำเนินการเกี่ยวกับความหลากหลายและการมีส่วนร่วมเป็นสิ่งต้องห้ามในกองทัพและรัฐบาลในวงกว้าง",https://www.matichon.co.th/foreign/news_5061202
นักวิจัยจีน พบ ไวรัสโคโรนาตัวใหม่ในค้างคาว เจาะเข้าเซลล์มนุษย์ แบบเดียวกับโควิด-19,วันที่ 22 กุมภาพันธ์ 2568 - 11:10 น.,"นักวิจัยจีน พบ ไวรัสโคโรนาใหม่ในค้างคาว เจาะเข้าเซลล์มนุษย์ แบบเดียวกับโควิด
เมื่อวันที่ 22 กุมภาพันธ์ สำนักข่าวรอยเตอร์ อ้างคณะนักวิจัยจีนรายงานพบเชื้อไวรัสโคโรนาใหม่ ในค้างคาวที่สามารถใช้โปรตีนที่ผิวเซลล์ ในการเข้าสู่เซลล์มนุษย์ได้ในแบบเดียวกับเชื้อไวรัส SARS-CoV-2 ที่ก่อให้เกิดโรคโควิด-19 ซึ่งทำให้มีความเป็นไปได้มากขึ้นว่า ไวรัสนี้อาจแพร่กระจายสู่มนุษย์ได้ในวันหนึ่ง
อย่างไรก็ตาม นักวิจัยซึ่งรายงานการค้นพบนี้ในวารสาร Cell ระบุว่าไวรัสค้างคาวนี้ไม่สามารถเข้าสู่เซลล์มนุษย์ได้ง่ายเท่ากับไวรัส SARS-CoV-2 เนื่องจากมีข้อจำกัดบางประการ
นักวิทยาศาสตร์ชี้ว่า ไวรัสค้างคาว HKU5-CoV-2 นี้ มีความเหมือนกับไวรัส SARS-CoV-2 จากการมีคุณสมบัติที่เรียกว่า furin cleavage site หรือตำแหน่งในการแยกฟูรินซึ่งเป็นเอนไซม์ของมนุษย์ที่เกิดขึ้นเองตามธรรมชาติ ที่ช่วยให้มันเข้าสู่เซลล์ผ่านโปรตีนตัวรับ ACE2 บนผิวเซลล์ได้
ในการทดลองในห้องปฏิบัติการ ไวรัสค้างคาว HKU5-CoV-2 สามารถติดเชื้อในเซลล์มนุษย์ที่มีระดับ ACE2 สูงในหลอดทดลองและในแบบจำลองของลำไส้ และทางเดินหายใจของมนุษย์ ในการทดลองเพิ่มเติม ทีมนักวิจัยยังได้ระบุแอนติบอดีโมโนโคลนอล และยาต้านไวรัสที่สามารถโจมตีไวรัสค้างคาวได้อีกด้วย
สำนักข่าวบลูมเบิร์ก รายงานว่า หลังมีการเผยแพร่รายงานการศึกษาพบไวรัสค้างคาวใหม่นี้ ส่งผลให้หุ้นของบริษัทผู้ผลิตวัคซีนต่างๆ ปรับตัวขึ้นถ้วนหน้า
โดยหุ้นของบริษัท ไฟเซอร์ ปรับขึ้น 1.5% ในการซื้อขายในวันที่ 21 กุมภาพันธ์ ขณะที่หุ้นของบริษัทโมเดอร์นา ดีดขึ้น 5.3% และบริษัท โนวาแวกซ์ เพิ่มขึ้นราว 1%
เมื่อถูกถามเกี่ยวกับความกังวลที่มีเพิ่มขึ้นจากรายงานของการอาจเกิดการระบาดใหญ่ครั้งใหม่ของโรคที่เกิดจากไวรัสค้างคาวตัวใหม่นี้ ดอกเตอร์ไมเคิล ออสเทอร์โฮล์ม ผู้เชี่ยวชาญด้านโรคติดเชื้อของมหาวิทยาลัยมินเนโซตา กล่าวว่า มากเกินไป โดยเขาชี้ว่ามีภูมิคุ้มกันในประชากรต่อไวรัสที่คล้าย SARS มากกว่าในปี 2019 ซึ่งอาจช่วยลดความเสี่ยงในการเกิดการระบาดใหญ่ได้
และการศึกษาดังกล่าวได้ระบุว่า ไวรัสนี้มีความสามารถในการจับกับโปรตีน ACE2 ของมนุษย์น้อยกว่า SARS-CoV-2 อย่างมีนัยสำคัญ และมีปัจจัยอื่นๆ ที่ไม่เหมาะสมในการปรับตัวในมนุษย์ ซึ่งชี้แนะได้ว่า ความเสี่ยงในการเกิดขึ้นในมนุษย์ไม่ควรกล่าวจนเกินความจริงไป
อ่านข่าวที่เกี่ยวข้อง",https://www.matichon.co.th/foreign/news_5061109
คอลัมน์ไฮไลต์โลก : ชำแหละ DOGE คุมลดขนาด-เพิ่มประสิทธิภาพรบ.ทรัมป์,วันที่ 22 กุมภาพันธ์ 2568 - 09:00 น.,"คอลัมน์ไฮไลต์โลก: ชำแหละ DOGE คุมลดขนาด-เพิ่มประสิทธิภาพรบ.ทรัมป์
เป็นที่กล่าวขวัญถึงไปในเชิงวิพากษ์วิจารณ์เสียมากกว่าสำหรับ DOGE ที่มีชื่อเต็มว่า Department of Government Efficiency แปลตรงตัวได้ว่า “กระทรวงประสิทธิภาพรัฐบาล” ทว่าหน่วยงานนี้ไม่ได้มีสถานะเป็น “กระทรวง” ที่จะต้องผ่านกระบวนการอนุมัติเห็นชอบในสภาคองเกรสแต่ประการใด หากแต่เป็นคณะทำงานที่ปรึกษาของรัฐบาลทรัมป์ 2.0 ที่นายโดนัลด์ ทรัมป์ เซ็นคำสั่งตั้งขึ้นหลังขึ้นรับตำแหน่งประธานาธิบดีสหรัฐเมื่อ 20 มกราคมที่ผ่านมา เพื่อทำหน้าที่กำกับดูแลการปฏิรูปรัฐบาลให้มีขนาดเล็กลงแต่มีประสิทธิภาพมากขึ้น ลดการใช้จ่ายของรัฐบาลและลดหนี้สาธารณะของสหรัฐ
คณะทำงานชุดนี้ที่มีบุคลากรในทีมราว 20 คน ส่วนใหญ่เป็นคนวัยหนุ่มสาวที่มีประวัติความเชี่ยวชาญด้านเทคโนโลยีนั้น ทำงานภายใต้การนำของ อีลอน มักส์ มหาเศรษฐีนักลงทุนที่ขณะนี้ดูจะกลายเป็นมือขวาของทรัมป์ไปแล้วจากการได้รับมอบหมายให้ถือธงนำทำภารกิจตัดลดบุคลากรในหน่วยงานรัฐและลดการใช้จ่ายของรัฐบาลลง ส่วนตำแหน่งของมัสก์เองถูกระบุว่าเป็นพนักงานจ้างพิเศษของรัฐบาลที่ไม่ได้รับค่าจ้างแต่อย่างใด โดย DOGE ที่มีสถานะเป็นเพียงคณะทำงานที่มีวาระการทำงานสิ้นสุดลงในวันที่ 4 กรกฎาคมปี 2026
มัสก์กล่าวถึงภารกิจของ DOGE ว่าคือการมุ่งประหยัดการใช้เงินภาษีของประชาชนและลดหนี้สาธารณะของสหรัฐที่มีอยู่ราว 36 ล้านล้านดอลลาร์สหรัฐ ซึ่งในตอนแรกเขาบอกว่าหวังว่าจะประหยัดรายจ่ายรัฐได้มากถึง 2 ล้านล้านดอลลาร์ต่อปี แต่ต่อมาก็ได้ปรับลดประมาณการนี้ลง
ภารกิจที่ทีม DOGE ลงมือดำเนินการไปแล้วคือการส่งทีมงานเข้าไปสอดส่องการใช้จ่ายงบประมาณภาครัฐในกระทรวงต่างๆ ที่ทรัมป์ระบุว่าทีมงาน DOGE พบว่ามีการฉ้อโกงและนำงบประมาณไปใช้ในทางที่ผิดโดยปราศจากการแสดงหลักฐาน การประหยัดภาษีประชาชนไปได้ 1,000 ล้านดอลลาร์สหรัฐ ส่วนหนึ่งมาจากการยกเลิกสัญญาจ้างในโครงการ DEI ที่ส่งเสริมความหลากหลาย ความเสมอภาคและการมีส่วนร่วม และการปิดโครงการจำนวนมากของ USAID ซึ่งเป็นองค์กรความช่วยเหลือต่างประเทศของสหรัฐ
อย่างไรก็ดีการทำงานของ DOGE ต้องเผชิญกับกระแสวิพากษ์วิจารณ์จากฝ่ายตรงข้ามทางการเมืองและหน่วยงานสอดส่องรัฐบาลว่าขาดความโปร่งใสและให้ข้อมูลผิดๆ เกี่ยวกับการใช้จ่ายงบประมาณของรัฐบาล โดยเฉพาะนายมัสก์เองที่ถูกหลายฝ่ายกล่าวหาว่าใช้อำนาจเกินขอบเขตทั้งๆ ที่เป็นเพียงพนักงานจ้างของรัฐบาลเท่านั้น อีกทั้งยังมีเรื่องของผลประโยชน์ทับซ้อนจากการที่ธุรกิจของเขาได้รับสัญญาจ้างจากรัฐบาลสหรัฐมีมูลค่าหลายพันล้านดอลลาร์
ก็ต้องรอดูต่อไปว่า DOGE ภายใต้การคุมทีมของมัสก์จะทำผลงานได้เข้าเป้าสมดั่งชื่อหรือไม่",https://www.matichon.co.th/foreign/news_5060273
ตามเล่นมา 4 ปี ถูกซะที รางวัลแจ็กพอต!!,วันที่ 22 กุมภาพันธ์ 2568 - 05:45 น.,"ตามเล่นมา 4 ปี ถูกซะที รางวัลแจ็กพอต!!
แม้ไม่เคยถูก แต่ไม่เคยท้อ
เรียกว่ามีความมานะอดทนเป็นเลิศ สำหรับชายอเมริกันดวงเฮง ในรัฐมิชิแกน วัย 54 ปีรายนี้
ที่หลังจากตามซื้อตามเล่น สลากล็อตโตหมายเลขชุด 47 มาทุกงวด นานถึง 4 ปี
จนกระทั่งมาถึงงวดวันที่ 8 มกราคมที่ผ่านมา ซึ่งเขาซื้อสลากลอตโตหมายเลขชุด 47 เหมือนเดิม จากร้าน Mac’s II Inc. ในเมืองเทเลอร์ โดยมีหมายเลข 04-08-17-28-36-43
ผลตรวจออกมาปรากฎว่า ถูกรางวัลแจ็กพอตจ้า!!
ทำให้เขาคว้าเงินรางวัลไป 1.3 ล้านดอลลาร์สหรัฐ หรือเกือบ 44 ล้านบาทแน่ะ
“ผมตามเล่นเลขชุดนี้มา 4 ปีแล้ว ในที่สุดก็ถูกแจ็กพอตจนได้” ชายดวงเฮงที่กลายเป็นเศรษฐีใหม่ไปหมาดๆ บอก
หูยย…เรานี่ตาร้อนผ่าวขึ้นมาในทันที อยากได้โชคใหญ่หล่นทับแบบนี้บ้าง
แต่ไม่รู้ว่าการเล่นเลขชุดเดียวแบบนี้ไปเรื่อยๆ ชาตินี้จะถูกบ้างมั้ย? (ฮือฮือ)",https://www.matichon.co.th/foreign/news_5058466
เดลตาแอร์ไลน์ เสนอจ่ายเยียวยา 1 ล้านบาท ให้ผู้โดยสาร เครื่องบินพลิกคว่ำหงายท้อง,วันที่ 21 กุมภาพันธ์ 2568 - 20:37 น.,"เดลตาแอร์ไลน์ เสนอจ่ายเยียวยา 1 ล้านบาท ให้ผู้โดยสาร เครื่องบินพลิกคว่ำหงายท้อง
เดลตาแอร์ไลน์เสนอ – บีบีซี รายงานวันที่ 21 กุมภาพันธ์ ว่า สายการบินเดลตาแอร์ไลน์ หนึ่งในสายการบินยักษ์ใหญ่ของสหรัฐอเมริกา เสนอเงิน 30,000 ดอลลาร์สหรัฐ หรือราว 1 ล้านบาท แก่ผู้โดยสารบน เที่ยวบิน 4819 ที่ประสบเหตุลื่นไถลบนรันเวย์จนเกิดไฟลุกไหม้ก่อนพลิกคว่ำเครื่องหงายท้อง
ขณะลงจอดที่ท่าอากาศยานนานาชาติโทรอนโตเพียร์สันในเมืองโทรอนโต ของแคนาดา เมื่อวันจันทร์ที่ 17 ก.พ.ที่ผ่านมา แม้โชคดีที่ผู้โดยสารและลูกเรือรวม 80 คนรอดชีวิตมาได้ แต่มีผู้ได้รับบาดเจ็บ 21 คน ส่วนสาเหตุยังอยู่ระหว่างการสอบสวน
โฆษกสายการบินเดลตาแอร์ไลน์ระบุด้วยว่าข้อเสนอเงินจำนวนนี้ไม่มีเงื่อนไขผูกมัดใดๆ และไม่ส่งผลกระทบต่อการเรียกร้องสิทธิ์ของลูกค้า
นายวินเซนต์ เจโนวา ทนายความฝ่ายผู้โดยสาร ระบุในอีเมลถึงบีบีซีว่า เงินชดเชยก้อนนี้เป็นเงิน “ล่วงหน้า” เพื่อช่วยเหลือเหยื่อเครื่องบินพลิกคว่ำที่ประสบปัญหาทางการเงินในระยะสั้น และสายการบินจะหักเงินจำนวนนี้จากการเรียกร้องค่าเสียหายใดๆ ที่จะชำระในภายหลัง",https://www.matichon.co.th/foreign/news_5060794
Amazon MGM คว้าลิขสิทธิ์ ‘เจมส์ บอนด์’ ต่อจากโปรดิวเซอร์ชุดเดิม,วันที่ 21 กุมภาพันธ์ 2568 - 17:47 น.,"Amazon MGM คว้าลิขสิทธิ์ ‘เจมส์ บอนด์’ ต่อจากโปรดิวเซอร์ชุดเดิม
สำนักข่าวบีบีซีรายงานว่า เมื่อวันที่ 20 กุมภาพันธ์ ภาพยนต์ชุดเรื่อง เจมส์ บอนด์ สายลับอังกฤษที่โลดแล่นอยู่ในวงการภาพยนตร์มานานกว่า 60 ปีจะไม่อยู่ภายใต้การดูแลทางด้านครีเอทีฟโดยนายไมเคิล จี. วิลสัน และนางบาบาร่า บร็อคโคลี ผู้เป็นโปรดิวเซอร์ให้กับภาพยนตร์ชุดเจมส์ บอนด์ มาตลอดหลายทศวรรษ หลังได้บรรลุข้อตกลงในการมอบการดูแลด้านครีเอทีฟของเจมส์ บอนด์ให้กับ Amazon MGM Studios
ภาพยนตร์ชุด เจมส์ บอนด์ เรื่องแรกเข้าฉายในโรงภาพยนตร์ในตอนที่ชื่อ Dr.No ในปี 1962 โดยมีนายอัลเบิร์ต อาร์. บร็อคโคลี เป็นโปรดิวเซอร์ ก่อนที่จะส่งมอบแฟรนไชส์เจมส์ บอนด์ต่อให้กับ วิลสันและบาบาร่า บร็อคโคลี ผู้มีศักดิ์เป็นลูกเลี้ยงและบุตรสาวของอัลเบิร์ต แถลงการณ์ระบุว่า บร็อคโคลีและวิลสันจะยังคงเป็นเจ้าของร่วมของแฟรนไชส์หนังเจมส์ บอนด์ต่อไป ภายใต้การลงทุนร่วมใหม่แต่ Amazon MGM Studios จะเข้ามาควบคุมด้านครีเอทีฟ
วิลสัน วัย 83 ปี กล่าวว่า เกือบ 60 ปีที่ตนทำงานในภาพยนตร์เจมส์ บอนด์มาอย่างยาวนานนั้นถือว่ายอดเยี่ยมมาก ทั้งตนและบาบาร่าตกลงกันว่าถึงเวลาแล้วที่พันธมิตรที่ไว้ใจได้ของเราอย่าง Amazon MGM Studios จะนำเจมส์ บอนด์ไปสู่อนาคต ขณะที่บาบาร่ากล่าวว่าชีวิตของเธออุทิศให้กับการรักษาและต่อยอดมรดกที่พ่อของเธอได้มอบเอาไว้ให้ แต่เมื่อภาพยนตร์เจมส์ บอนด์ตอนล่าสุดในเรื่อง No Time to Die เข้าฉาย วิลสันได้ประกาศวางมือจากวงการภาพยนตร์ เธอจึงรู้สึกว่าถึงเวลาแล้วที่เธอจะหันไปให้ความสำคัญกับโปรเจคอื่นๆ
แดเนียล เคร็ก นักแสดงชาวอังกฤษที่รับบทเป็นเจมส์ บอนด์คนล่าสุดได้ประกาศวางมือจากบทบอนด์ในภาพยนตร์เรื่อง No Time to Die และข่าวการวางมือจากการเป็นโปรดิวเซอร์ของวิลสันและบร็อคโคลี ทำให้ Amazon MGM Studios จะเป็นคนตัดสินใจว่านักแสดงคนใดจะได้รับบทเป็นเจมส์ บอนด์ คนต่อไป แต่ยังไม่มีกรอบเวลาว่าจะมีการเลือกเจมส์ บอนด์ คนใหม่เมื่อไร และภาพยนตร์เจมส์ บอนด์ ตอนใหม่จะเข้าฉายภายในปีไหน
จนถึงตอนนี้ รายชื่อนักแสดงที่คาดว่าอยู่ในตัวเลือกการพิจารณาเพื่อรับบทเจมส์ บอนด์คนใหม่ คือ เจมส์ นอร์ตัน, อารอน เทย์เลอร์-จอห์นสัน และธีโอ เจมส์",https://www.matichon.co.th/foreign/news_5060485
อินโดนีเซีย เล็งสร้าง บ้านราคาประหยัด 3 ล้านหลัง ช่วยคนรายได้น้อย,วันที่ 21 กุมภาพันธ์ 2568 - 17:35 น.,"อินโดนีเซีย เล็งสร้าง บ้านราคาประหยัด 3 ล้านหลัง ช่วยคนรายได้น้อย
เมื่อวันที่ 21 กุมภาพันธ์ ไชน่าซินหัว รายงานว่า อินโดนีเซีย เล็งสร้าง ‘บ้านราคาประหยัด’ 3 ล้านหลัง ช่วยคนรายได้น้อย
รัฐบาลอินโดนีเซียมีแผนร่วมมือกับภาคเอกชนก่อสร้างบ้าน 3 ล้านหลังสำหรับผู้มีรายได้น้อย โดยศรี มูลยานี อินทราวาตี รัฐมนตรีว่าการกระทรวงการคลังอินโดนีเซีย กล่าวว่ากระทรวงฯ จะออกหลักทรัพย์ของรัฐเพื่อใช้เป็นเงินทุนหลักสำหรับการก่อสร้าง
อินทราวาตีแถลงข่าวว่าเราจะเพิ่มการสนับสนุนให้กับชนชั้นล่างด้วยการสร้างบ้าน และหวังว่าแผนริเริ่มนี้จะช่วยเพิ่มความสามารถการซื้อบ้านของประชาชน
ด้านกระทรวงการเคหะและการตั้งถิ่นฐานของอินโดนีเซีย กล่าวว่ารัฐบาลเปิดกว้างสำหรับโครงการร่วมมือระหว่างภาครัฐและเอกชน เพื่อส่งเสริมการก่อสร้างที่อยู่อาศัยราคาประหยัด
มารูอาราร์ ซิราอิต รัฐมนตรีว่าการกระทรวงการเคหะและการตั้งถิ่นฐาน ระบุว่าการสร้างบ้านเหล่านี้จำเป็นต้องอาศัยความร่วมมือจากหลายฝ่าย แทนที่จะพึ่งพาเพียงงบประมาณของรัฐบาล และความร่วมมือเป็นสิ่งสำคัญในการบรรลุเป้าหมายการพัฒนาบ้าน 3 ล้านหลังตามโครงการของรัฐบาล",https://www.matichon.co.th/foreign/news_5060458
พรรคประชาธิปไตย เสาหลักฝ่ายค้านฮ่องกง จ่อยุบพรรค หลังฝ่ายเห็นต่างถูกอำนาจรัฐปักกิ่งปราบหนัก,วันที่ 21 กุมภาพันธ์ 2568 - 16:08 น.,"พรรคประชาธิปไตย เสาหลักฝ่ายค้านฮ่องกง จ่อยุบพรรค หลังฝ่ายเห็นต่างถูกอำนาจรัฐปักกิ่งปราบหนัก
แกนนำพรรคประชาธิปไตย พรรคฝ่ายค้านหลักของฮ่องกงประกาศแผนการจะยุบพรรคประชาธิปไตยที่ครั้งหนึ่งเคยเป็นพรรคฝ่ายค้านใหญ่ที่สุดที่เป็นกำลังสำคัญในการเคลื่อนไหวต่อสู้เพื่อประชาธิปไตยในฮ่องกง ดินแดนใต้อาณัติปกครองของจีนแผ่นดินใหญ่ โดยสำนักข่าวบีบีซีรายงานเมื่อวันที่ 21 กุมภาพันธ์ว่า นายหลอ กินเฮ ประธานพรรคประชาธิปไตย วัย 31 ปี กล่าวว่า ในเร็วๆ นี้ สมาชิกพรรคจะทำการโหวตในการตัดสินใจครั้งสุดท้ายว่าจะยุบพรรคหรือไม่
นายหลอเผยแผนการดังกล่าวในระหว่างเปิดแถลงข่าว ณ ที่ทำการพรรค เมื่อค่ำวันที่ 20 กุมภาพันธ์ หลังการประชุมพรรคว่า แกนนำพรรคได้ตัดสินใจที่จะยุติกิจกรรมลงตามสถานการณ์ทางการเมืองในปัจจุบัน
“การพัฒนาประชาธิปไตยในฮ่องกงเป็นสิ่งที่อยากลำบากเสมอมา โดยเฉพาะในช่วงไม่กี่ปีมานี้” นายหลอกล่าว แต่ไม่ได้ให้ความเห็นเมื่อถูกถามว่าการตัดสินใจของแกนนำพรรคมีขึ้นภายใต้แรงกดดันทางการเมืองหรือไม่
บีบีซีรายงานว่า พรรคประชาธิปไตยได้ตั้งคณะทำงานสำหรับกระบวนการยุบพรรค โดยจะต้องมีเสียงสนับสนุนอย่างน้อย 75% ของสมาชิกพรรคที่เข้าร่วมในการประชุมพรรคที่จะมีขึ้นในเร็วๆ นี้ ในการลงมติยุบพรรคก่อนการตัดสินใจขั้นสุดท้าย ทว่าทางพรรคยังไม่มีการกำหนดวันประชุมแต่อย่างใด
ความเคลื่อนไหวนี้มีขึ้นหลังจากพรรคประชาธิปไตยได้พยายามต่อสู้เพื่อให้อยู่รอดหลังจากทางการจีนดำเนินการกวาดล้างผู้เห็นต่างทางการเมืองอย่างหนักมานับตั้งแต่เกิดการประท้วงเรียกร้องประชาธิปไตยในฮ่องกงครั้งใหญ่ในปี 2019 ส่วนหนึ่งนั้นรวมถึงการปฏิรูประบบเลือกตั้งใหม่ของฮ่องกง ซึ่งเคยเป็นอดีตดินแดนอาณานิคมของอังกฤษ
อย่างไรก็ตาม รัฐบาลปักกิ่งและฮ่องกงโต้แย้งว่าการดำเนินมาตรการดังกล่าวเป็นสิ่งจำเป็นสำหรับความมั่นคงของชาติ
สิ่งที่เรียกว่ากฎหมายผู้รักชาติ (Patriots law) ซึ่งผ่านความเห็นชอบให้บังคับใช้ในฮ่องกงเมื่อปี 2021 ยังเป็นหลักประกันว่าชาวฮ่องกงผู้ภักดีกับพรรคคอมมิวนิสต์จีนเท่านั้น ที่สามารถทำหน้าที่เป็นผู้บัญญัติกฎหมายหรือเป็นสมาชิกสภาท้องถิ่นในเขตกึ่งปกครองตนเองแห่งนี้ได้ ซึ่งกฎหมายฉบับนี้ได้กลายเป็นอุปสรรคขัดขวางสำหรับพรรคประชาธิปไตยในการมีส่วนร่วมในการเลือกตั้งฮ่องกง
ในวันพุธ (19 ก.พ.) ที่ผ่านมา นางเรจินา อิป ที่ปรึกษารัฐบาลฮ่องกง กล่าวหาพรรคประชาธิปไตยว่ากำลังดำเนินวาระที่ต่อต้านจีนและสร้างปัญหาอย่างต่อเนื่องทั้งภายในและภายนอกรัฐสภา ดังนั้นตนจึงไม่แปลกใจที่พวกเขาจะสูญเสียผู้สนับสนุนไปในช่วงไม่กี่ปีมานี้
ขณะที่มีรายงานถึงรอยร้าวภายในพรรคประชาธิปไตยท่ามกลางความสนับสนุนพรรคที่ลดลง หลังจากที่พรรคประชาธิปไตยได้มีการเจรจาโดยตรงซึ่งเกิดขึ้นได้ยากกับสำนักงานประสานซึ่งเป็นตัวแทนของรัฐบาลพรรคคอมมิวนิสต์จีนในฮ่องกงในปี 2010 เพื่อหารือเกี่ยวกับแผนการเลือกตั้งที่เสรีมากขึ้น ซึ่งสมาชิกพรรครุ่นเยาว์ของพรรคประชาธิปไตยมองว่าการเจรจาเหล่านั้นเป็นการทรยศ",https://www.matichon.co.th/foreign/news_5060104
สลด! รถไฟศรีลังกาชนโขลงช้างป่า ตาย 6 เจ็บอีก 2,วันที่ 21 กุมภาพันธ์ 2568 - 13:34 น.,"สลด! รถไฟศรีลังกาชนโขลงช้างป่า ตาย 6 เจ็บอีก 2
สำนักข่าวบีบีซีและเอพีรายงานว่า เมื่อวันที่ 20 กุมภาพันธ์ รถไฟโดยสารในประเทศศรีลังกาตกราง หลังจากชนเข้ากับโขลงช้างป่าใกล้บริเวณเขตรักษาพันธุ์สัตว์ป่าในเมืองฮาบารานา ที่อยู่ทางตะวันออกของกรุงโคลัมโบ เมื่อวันที่ 20 กุมภาพันธ์ ส่งผลให้ลูกช้างป่า 4 ตัว รวมถึงช้างโตเต็มวัยอีก 2 ตัว เสียชีวิต และยังบาดเจ็บอีก 2 ตัว ขณะที่ไม่มีผู้โดยสารบาดเจ็บจากเหตุการณ์ดังกล่าว
ด้านเจ้าหน้าที่ตำรวจออกมาแถลงการณ์ว่า ช้างป่าที่ได้รับบาดเจ็บ 2 ตัว กำลังได้รับการรักษาและครั้งนี้เป็นอุบัติเหตุชนสัตว์ป่าที่เลวร้ายที่สุดของศรีลังกา ถึงแม้อุบัติเหตุรถไฟชนโขลงช้างจะเกิดขึ้นบ่อยครั้งจนเป็นเรื่องปกติในศรีลังกา โดยศรีลังกาเป็นหนึ่งในประเทศที่มีจำนวนช้างและคนบาดเจ็บหรือเสียชีวิตจากอุบัติเหตุชนกันสูงที่สุดในโลก
เดิมทีช้างป่าอาศัยอยู่ตามแหล่งธรรมชาติแต่กลับได้รับผลกระทบจากการตัดไม้ทำลายป่าและทรัพยากรทางธรรมชาติที่ลดลง ทำให้บรรดาช้างป่าต้องเดินหลงไปในพื้นที่ทำกิจกรรมของมนุษย์เพิ่มมากขึ้น
เมื่อปีที่แล้ว การเผชิญหน้ากันระหว่างมนุษย์และช้างในศรีลังกาส่งผลให้มีผู้คนเสียชีวิตกว่า 170 ราย และมีช้างเสียชีวิตเกือบ 500 ตัว โดยมีช้างประมาณ 20 ตัว ถูกรถไฟชนตายทุกปี ตามข้อมูลของสื่อท้องถิ่น
ประเทศศรีลังกามีช้างป่าจำนวนราว 7,000 ตัว และชาวศรีลังกาให้การนับถือช้าง จากการที่ประชากรส่วนใหญ่ของศรีลังกานับถือศาสนาพุทธ และยังมีกฎหมายคุ้มครองช้างป่า โดยการฆ่าช้างถือเป็นคดีอาญาที่อาจมีโทษจำคุกหรือปรับ",https://www.matichon.co.th/foreign/news_5059635
