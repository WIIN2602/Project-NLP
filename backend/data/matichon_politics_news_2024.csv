title,date,content,link
ก้าวไกล มีมติเลื่อนเปลี่ยน กก.บห. จนกว่าได้ข้อสรุปคดียุบพรรค พริษฐ์ ปัดตอบ เป็นหน.พรรคคนต่อไป?,วันที่ 6 เมษายน 2567 - 12:51 น.,"ก้าวไกล มีมติเลื่อนพิจารณาเปลี่ยน กก.บห. รับมือ คดียุบพรรค เผย สานต่อหลังปิดสมัยประชุมชู 5 ส่วนงาน ’พริษฐ์’ ปัดตอบ อาจเป็นหัวหน้าพรรคคนต่อไป ยัน พรรคต้องใหญ่กว่าคน
เมื่อวันที่ 6 เมษายน ที่โรงแรมเมเปิล ภายหลังการประชุมสามัญประจำปี 2567 ของพรรคก้าวไกล นายพริษฐ์ วัชรสินธุ ส.ส.บัญชีรายชื่อและโฆษกพรรคก้าวไกล แถลงผลประชุมว่า วาระหลัก คือเรื่องการสร้างพรรคในส่วนของการทบทวนผลการดำเนินงานที่ผ่านมา ขณะนี้ตัวเลขสมาชิกพรรคมีเกือบ 100,000 คน เราได้มีการตั้งตัวแทนตัวแทนประจำอำเภอ เกือบ 200 อำเภอทั่วประเทศ ซึ่งเราได้เห็นอัตราการต่ออายุของสมาชิกพรรคที่เป็นรายปีถึงประมาณ 3 เท่า เป็นสิ่งที่สะท้อนให้เห็นในช่วงหนึ่งปีที่ผ่านมาพรรคเติบโตขึ้นมาอย่างเข้มแข็ง รวมถึงการแก้ไขข้อบังคับ เพื่อทำให้กระบวนการสมัครสมาชิกพรรคสะดวกสบายมากขึ้น จากเดิมที่อาจจะต้องใช้เอกสารเยอะหน่อย ตอนนี้สามารถสมัครได้โดยใช้บัตรประชาชนใบเดียว เพื่อเป็นการอำนวยความสะดวกให้กับประชาชนที่อยากจะสนับสนุนพรรคก้าวไกล
“ส่วนอีกเรื่องที่ได้รับความสนใจ คือจะมีการปรับกรรมการบริหารพรรคหรือไม่นั้น ในที่ประชุมมีมติขอเลื่อนการพิจารณาจนกว่าจะมีข้อสรุปในเรื่องของคดียุบพรรค” นายพริษฐ์กล่าว
นายพริษฐ์กล่าวว่า ในช่วงสภาปิดสมัยประชุมพรรคก้าวไกลก็จะเดินหน้าทำงานต่อ ซึ่งเราได้แบ่งออกเป็น 5 ส่วนหลักๆ คือ
1.การเตรียมร่างกฎหมายเพิ่มเติม นอกจาก 50 กว่าฉบับที่เราได้เสนอการพิจารณาของสภาแล้ว ซึ่งจะครอบคลุมทางด้านการเมือง เศรษฐกิจและสังคม รวมถึงการเสนอแก้ไขร่างรัฐธรรมนูญด้วยเช่นกัน โดยคาดว่า เมื่อเปิดสมัยประชุม น่าจะใกล้เคียงกับการมี ส.ว.ชุดใหม่ ซึ่งเราหวังว่าจะมีท่าทีสนับสนุนการแก้ไขรัฐธรรมนูญ เพื่อให้มีความเป็นประชาธิปไตยมากขึ้นทั้งในมุมของการจัดทำฉบับใหม่ และมุมของการแก้ไขรายมาตราคู่ขนานกัน ส่วนงานในด้านกรรมาธิการ ถึงแม้ว่าจะปิดสมัยประชุม แต่การประชุมของคณะกรรมาธิการ ยังเดินหน้าต่อ โดยเฉพาะกรรมาธิการที่มีตัวแทน ส.ส.ของพรรคไปดูแลก็จะขับเคลื่อนงานในส่วนนี้ต่อ
2.งานในเชิงพื้นที่ ในช่วงที่มีการปิดสมัยประชุมสภา ส.ส.ของเราจะได้ใช้เวลาเต็มที่ในการเข้าหาพี่น้องประชาชนในพื้นที่ไม่ว่าจะเป็นเขตหรือบัญชีรายชื่อก็ตาม เพื่อทำความเข้าใจกับปัญหาของประชาชนมากขึ้นรวมถึงได้มีการพูดคุยในมุมกว้างและลึกขึ้นนำปัญหาที่ประชาชนพบเจอรีบนำกลับ มาแก้ไขทันทีที่สภาเปิดผ่านกระบวนการของสภา
3.งานเชิงประเด็น ขณะนี้ ส.ส.ของก้าวไกลมีการแบ่งทีมเป็นเชิงประเด็น เช่น ก้าวกรีน ที่ดูแลในเรื่องของสิ่งแวดล้อม, ก้าวGeek ที่ดูแลเรื่องงานดิจิทัล, ก้าวlearn ที่ดูแลด้านการศึกษา เป็นต้นในช่วงปิดสมัยประชุมก็เป็นเวลาที่ทีมเชิงประเด็นเหล่านี้จะได้ใช้เวลาในการจัดกิจกรรมขยายเครือข่าย รวมไปถึงการพัฒนาเชิงนโยบายเพิ่มเติมกับผู้เชี่ยวชาญรวมถึงผู้ที่มีส่วนเกี่ยวข้อง
4.งานท้องถิ่น จากที่พรรคก้าวไกลประกาศจะลงสมัครเลือกตั้งในระดับท้องถิ่น ขณะนี้กำลังอยู่ในช่วงการเตรียมความพร้อมการเลือกตั้งท้องถิ่น ซึ่งการเลือกตั้งที่ใกล้จะมาถึงมากที่สุดคือการเลือกตั้งในระดับองค์การบริหารส่วนจังหวัด(อบจ.) ซึ่งเราเปิดรับผู้สมัครไปแล้วทั้งหมด 16 จังหวัด และมีประมาณ 4-5 จังหวัดที่เราได้เปิดตัวผู้สมัครไปแล้ว อาทิ จังหวัดภูเก็ต จังหวัดอุดรธานี จังหวัดเชียงใหม่ เป็นต้น ซึ่งคาดว่าจะมีการทยอยเปิดตัวผู้สมัครเพิ่มเติม
5.งานของการสร้างพรรค คือการเพิ่มสมาชิกให้ทะลุ 100,000 คน และเพิ่มไปเรื่อยๆ เชื่อว่า ในวันนี้ที่มีมติแก้ข้อบังคับพรรค จะเป็นส่วนหนึ่ง ที่ทำให้เราสามารถเพิ่มสมาชิกได้เร็วยิ่งขึ้น
นายพริษฐ์กล่าวว่า ในเหตุการณ์เช่นนี้ถือเป็นโอกาสที่ดี ที่เราจะมีโอกาสพบปะกับคณะทำงานแล้วก็ตัวแทนของพรรคทั่วประเทศ ซึ่งมีการแลกเปลี่ยนประเด็นที่ผ่านมารวมไปถึงทิศทางการทำงานในอนาคต
เมื่อถามว่าในส่วนของคำชี้แจงที่ใช้ต่อสู้กับคดียุบพรรคใครเป็นผู้ดูแลเป็นหลัก นายพริษฐ์กล่าวว่า ทีมกฎหมายของพรรคจะเป็นผู้รับผิดชอบหลัก ร่วมกับคณะกรรมการบริหารพรรค ซึ่งอย่างที่ทุกคนทราบตอนนี้อยู่ในกระบวนการให้เราได้ยื่นคำชี้แจงต่อข้อกล่าวหา โดยกำหนดเบื้องต้นไว้ที่ 15 วัน แต่มีช่องทางกฎหมายที่สามารถทำให้เราขยายเวลาได้ ซึ่งเข้าใจว่าตอนนี้ทางทีมกฎหมายได้เตรียมคำชี้แจงดังกล่าวอยู่ โดยคาดว่าหากส่งไปที่ศาลรัฐธรรมนูญแล้ว ทางพรรคก็มีการแถลงต่อสื่อมวลชนในเรื่องของแนวทางการสู้คดีอย่างเป็นระบบเพื่อให้ประชาชนได้รับรู้ด้วย
ส่วนจะมีผลกระทบต่อการเลือกตั้งท้องถิ่นหรือไม่ หากถูกยุบพรรค นายพริษฐ์กล่าวว่า ในเชิงกฎหมายก็ว่ากันไปตามกระบวนการหากสถานการณ์นั้นเกิดขึ้น ส่วนทิศทางในการทำงานไม่ได้ส่งผลกระทบอะไร เพราะเราเชื่อว่าการบริหารท้องถิ่นเป็นพื้นที่หนึ่งที่คนของพรรคก้าวไกลที่เชื่อมั่นในอุดมการณ์ของพรรคก้าวไกลมีโอกาสในการเข้าไปเปลี่ยนแปลงนโยบายในส่วนของท้องถิ่น คนที่มีชุดความคิดเหมือนพรรคก้าวไกลแล้วอาสาตนเองเข้ามาสมัครก็สามารถเข้าสู่กระบวนการคัดเลือกได้ตามปกติไม่มีปัญหาอะไร
ถามว่าได้ประเมินถึง ส.ส.ที่จะย้ายพรรคหากมีการเกิดยุบพรรคขึ้นจริงหรือไม่นั้น นายพริษฐ์กล่าวว่า เราทุกคนที่เดินเข้ามาในพรรคนี้ และตัดสินใจยื่นใบสมัครเป็น ส.ส.ของพรรคก้าวไกล ทุกคนมีชุดความคิดและอุดมการณ์ที่ตรงกัน ตนเชื่อว่าไม่ว่าจะเกิดอะไรขึ้นทุกคนจะเดินหน้าต่อร่วมกันเป็นเอกภาพในการผลักดันการเปลี่ยนแปลงที่เราฝันอยากเห็นร่วมกัน
ในส่วนของพรรคก้าวไกลได้มีการประเมินการทำงานเป็นระยะๆ อยู่แล้ว และเราจะยกระดับการทำงานขึ้นไป ทิศทางของการทำงานของพรรคก้าวก่ายในแกนนำพรรคฝ่ายค้านหลังจากที่มีการตั้งรัฐบาลใหม่ เราก็ทำหน้าที่ในฝ่ายค้านเชิงรุก และพยายามผลักดันวาระทางสังคมที่เราเห็นว่าสำคัญ โดยไม่ต้องรอรัฐบาลว่าจะออกวาระอะไร ซึ่งเห็นได้ชัดที่สุดคือ ในทุกสัปดาห์จะมีการพูดคุยกฎหมายของพรรคก้าวไกลในสภา โดยตรงนี้เป็นกลไกสำคัญที่กระตุ้นรัฐบาลให้มองเห็นถึงปัญหาที่พรรคก้าวไกลมองว่าเป็นปัญหา และรัฐบาลจะต้องมีชุดคำตอบของตัวเองต่อปัญหาดังกล่าว แม้จะมีรายละเอียดที่แตกต่างจากพรรคก้าวไกลบ้าง
นายพริษฐ์กล่าวว่า เราใช้ทุกกลไกของสภา ในการทำหน้าที่ฝ่ายค้าน และการอภิปรายไม่ไว้วางใจเรารู้ว่า เป็นอาวุธที่ฝ่ายค้านมีในมือ แต่เราจะใช้มันอย่างถูกจังหวะ ถูกเวลา และคุ้มค่าที่สุด ไม่อยากให้มองว่า กลไกที่ฝ่ายค้านมีแค่การอภิปราย แต่ยังมีการตั้งกระทู้ถาม ทำให้เราสามารถถามแทนพี่น้องประชาชนต่อรัฐบาลในประเด็นที่รัฐบาลอาจเดินไม่ตรงจุด รวมถึงกลไก กมธ. ที่ทางพรรคก้าวไกลพยายามขยายองค์ความรู้ในการเสนอแนะ
เมื่อถามว่านายพริษฐ์เองสามารถเป็นหัวหน้าพรรครุ่นต่อไปได้หรือไม่ นายพริษฐ์กล่าวว่า พรรคการเมืองทุกพรรคต้องใหญ่กว่าคนอยู่แล้ว ในมุมหนึ่งทุกพรรคการเมืองต้องเสริมทักษะความเป็นผู้นำให้แก่คนในพรรคอยู่แล้ว และพรรคก้าวไกลทำงานเป็นทีมมาตลอดเพื่อให้การทำงานนำพาประเทศไปสู่เป้าหมายให้เร็วที่สุด ย้ำว่า พรรคใหญ่กว่าคน ตอนนี้เราเป็นพรรคก้าวไกล นำโดยหัวหน้าพรรค ประธานที่ปรึกษาฯ ซึ่งพรรคมีความเข้มแข็งในฐานะแกนนำพรรคฝ่ายค้าน รวมถึงมีความพร้อมหากได้รับเลือกจากประชาชนเข้าไปบริหารประเทศ
นายพริษฐ์ยังกล่าวถึงกระแสข่าวการตั้งพรรคสำรองอีกว่า พรรคอนาคตไกลไม่ได้เกี่ยวข้องกับพรรคก้าวไกล เพราะตอนนี้สมาธิเราโฟกัสอยู่แค่ 2 อย่างคือ ทำอย่างไรให้เราพิสูจน์กระบวนการของศาลรัฐธรรมนูญได้ และทำงานเต็มที่ผ่านกลไกทางการเมืองต่างๆ เพื่อสร้างความเปลี่ยนแปลงต่างๆ ในฐานะพรรคก้าวไกล
“เราเห็นว่าที่ผ่านมา การยุบพรรคการเมืองคือเครื่องมือในการทำลายล้างฝั่งตรงข้าม หากเราดูมาตรฐานประชาธิปไตยสากลจะไม่มีการยุบพรรคเกิดขึ้น หากมีพรรคไหนที่กรรมการบริหารพรรคทำอะไรผิดจะเป็นการลงโทษบุคคล พรรคการเมืองควรเป็นสถาบันทางการเมืองที่ควรจะใหญ่กว่าคนใดคนหนึ่ง หรือคณะบริหารชุดใดชุดหนึ่ง” นายพริษฐ์กล่าว",https://www.matichon.co.th/politics/news_4513167
เฉลิมชัย ลั่นไม่เคยคุยร่วมรบ. อัดเศรษฐา ทำปชป.เสียหาย บี้พูดมาให้ชัด ใครดอดไปคุย,วันที่ 6 เมษายน 2567 - 12:44 น.,"“เฉลิมชัย” ยันไม่มีดีลร่วมรัฐบาล 100 % ท้า ”เศรษฐา” พูดให้ชัดใครไปคุยซบ เหน็บความเป็น “ประชาธิปัตย์” มากกว่าตำแหน่งนายกฯ
เมื่อเวลา 09.45 น.วันที่ 6 เมษายน 2567 ที่พรรคประชาธิปัตย์ นายเฉลิมชัย ศรีอ่อน หัวหน้าพรรคประชาธิปัตย์ ให้สัมภาษณ์ถึงกรณีที่มีกระแสข่าวว่า จะมีการปรับคณะรัฐมนตรี (ครม.) หลังการอภิปรายทั่วไป โดยดึงพรรคประชาธิปัตย์ร่วมด้วย ว่า ต้องถามนายกรัฐมนตรี เพราะอำนาจอยู่ที่ท่าน ส่วนพรรคประชาธิปัตย์ขอให้นายกฯพูดมาชัดเจนเลยว่า ใครไปคุยกับใคร ที่ไหน ถ้าพูดไม่ชัดเจนพรรคประชาธิปัตย์เสียหาย เพราะพรรคประชาธิปัตย์เป็นองค์กร ความเป็นพรรคประชาธิปัตย์มันมากกว่าตำแหน่งของนายกฯ ดังนั้น ถ้าไม่ใช่ก็อย่าพูด เราเตือนท่าน และบอกกับทุกคนว่าการพูดในสิ่งที่ไม่ชัดเจนมันไม่ดีกับทุกฝ่าย ถ้าไม่ทำอย่างนั้นก็เป็นสิ่งที่ดี
เมื่อถามว่า มีสมาชิกพรรคไปพูดคุยขอร่วมรัฐบาล แต่ไม่ได้มาบอกกับคณะกรรมการบริหารพรรคหรือไม่ หัวหน้าพรรคประชาธิปัตย์กล่าวว่า ตนไม่ทราบ ส่วนตัวไม่เคยได้คุยอะไรกับใคร ขอยืนยันว่าพรรคประชาธิปัตย์มีข้อบังคับและหลักเกณฑ์ ทั้งนี้ ตนพูดตลอดว่าการที่นักการเมืองพูดคุยกันไม่ใช่เรื่องผิดปกติ จึงขออย่าไปตีความต่างๆ ไม่ว่าจะกับพรรคไหน เราพูดคุยกันได้หมด แต่ต้องไปดูกันที่เนื้อหาว่าพูดคุยอะไรกัน ตนยืนยันว่าพรรคประชาธิปัตย์ไม่ได้คุยเรื่องร่วมรัฐบาล
เมื่อถามอีกว่า ถ้ามีการชวนให้พรรคประชาธิปัตย์ไปร่วมรัฐบาล จะมีเงื่อนไขหรือต้องการกระทรวงใดที่เราจะเข้าไปทำงาน หัวหน้าพรรคประชาธิปัตย์กล่าวว่า พรรคเรามีกระบวนการพิจารณามากกว่าการมาพูดคุยตกลงกัน ต้องเข้าสู่กระบวนการพิจารณาของพรรคว่าจะทำอย่างไร ไม่ใช่อยู่ดีๆ ใครที่จะทำอะไรก็ทำ
ต่อข้อถามว่า การปล่อยข่าวดังกล่าวเป็นการดิสเครดิตพรรคประชาธิปัตย์หรือไม่ นายเฉลิมชัยกล่าวว่า ตนมั่นใจว่าพรรคประชาธิปัตย์ไม่ใช่คนปล่อยข่าวนี้ ส่วนจะปล่อยเพื่อดิสเครดิตเราหรือไม่นั้นทุกคนต้องช่วยกันคิดดู พรรคประชาธิปัตย์ก้าวข้ามการเมืองน้ำเน่าไปแล้ว แต่ถ้าใครยังก้าวไม่ข้าม ตนก็คิดว่าประเทศไทยเดินหน้ายาก ขอให้ลองคิดดูว่า จังหวะเวลาที่มีข่าวออกมาและจังหวะเวลาที่มีคนออกมาพูดนั้นมีการรับลูกกัน แล้วใครควรเป็นคนปล่อย แต่พรรคประชาธิปัตย์ไม่ใช่เป็นคนปล่อยข่าว 100 เปอร์เซ็นต์
เมื่อถามย้ำว่า คนที่ปล่อยข่าวนั้นคือคนที่จะเสียตำแหน่งรัฐมนตรีหรือไม่ หัวหน้าพรรคประชาธิปัตย์กล่าวว่า ถ้าตนทราบก็ตอบไปแล้ว",https://www.matichon.co.th/politics/news_4513133
ภูมิใจไทย ทำบุญใหญ่ครบ 16 ปีคึกคัก พรรครัฐบาล-ฝ่ายค้าน แห่ยินดีชื่นมื่น,วันที่ 6 เมษายน 2567 - 12:11 น.,"“ภูมิใจไทย” ทำบุญครบรอบ 16 ปี พรรคร่วมรัฐบาล แสดงความยินดีคึกคัก ”วราวุธ” อวยพรให้เป็นเสาหลักการเมืองไทย ด้าน “อนุทิน” เชื่อ ลูกมังกรไม่มีทางเป็นงูดิน แต่จะเป็นกิเลนที่พร้อมไปด้วยกัน
เมื่อเวลา 09.00 น. วันที่ 6 เมษายน ผู้สื่อข่าวรายงานว่า ที่ทำการพรรคภูมิใจไทย (ภท.) ถนนพหลโยธิน จัดพิธีทำบุญพรรคภูมิใจไทยก้าวสู่ปีที่ 16 โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะหัวหน้าพรรคภูมิใจไทย เป็นประธาน พร้อมด้วยนายไชยชนก ชิดชอบ ส.ส.บุรีรัมย์ เลขาธิการพรรค คณะกรรมการบริหารพรรค (กห.บห.) รัฐมนตรี สมาชิกสภาผู้แทนราษฎร (ส.ส.) ผู้ดำรงตำแหน่งทางการเมือง และสมาชิกพรรค เข้าร่วมพิธีทางศาสนาพุทธ ถวายภัตตาหารแด่พระภิกษุสงฆ์ โดยมีพระเทพวิสุทธิกวี ผู้ช่วยเจ้าอาวาสวัดบวรนิเวศราชวรวิหาร เป็นประธานฝ่ายสงฆ์
จากนั้นมีการประกอบพิธีทางศาสนาอิสลาม นำโดย อิหม่ามสนั่น (ดาวุต) โตสมบูรณ์ อิหม่ามประจำมัสยิดเราะห์มาตุ้ลอิสลาม แขวงหนองบอน เขตประเวศ กทม. พร้อมด้วยผู้นำศาสนาจากมัสยิดต่างๆ ในเขตสวนหลวง กทม. รวม 10 ท่าน เพื่อขอพรจากพระผู้เป็นเจ้าทรงประทานพรอันประเสริฐให้พรรคภูมิใจไทยเจริญรุ่งเรือง และสมาชิกทุกท่านมีความสุขความประสบความสำเร็จในการทำหน้าผู้แทน และเป็นที่พึ่งของประชาชน ช่วยกันพัฒนาประเทศชาติให้เจริญก้าวต่อไป
อย่างไรก็ตาม ก่อนหน้านี้ เวลา 07.00 น. นายอนุทิน พร้อมด้วยคณะกรรมการบริหารพรรค และ ส.ส.พรรค ภท. ได้เดินทางไปวางพานพุ่มดอกไม้ถวายราชสักการะปฐมบรมราชานุสรณ์ เนื่องในวันจักรี เพื่อระลึกถึงพระมหากรุณาธิคุณพระบาทสมเด็จพระพุทธยอดฟ้าจุฬาโลกมหาราช และมหาจักรีบรมราชวงศ์ ณ บริเวณปฐมบรมราชานุสรณ์ สะพานพระพุทธยอดฟ้า
ผู้สื่อข่าวรายงานว่า สำหรับงาน “ก้าวสู่ปีที่ 16” พรรคภูมิใจไทยในวันนี้ มีตัวแทนพรรคการเมืองนำกระเช้า และแจกันดอกไม้มาร่วมแสดงความยินดี อาทิ พรรคเพื่อไทย ได้แก่ น.ส.จิราพร สินธุไพร รองหัวหน้าพรรคเพื่อไทย (พท.) น.ส.ธีรรัตน์ สำเร็จวาณิชย์ รองหัวหน้าพรรค นายดนุพร ปุณณกันต์ โฆษกพรรค น.ส.ขัตติยา สวัสดิผล รองโฆษกพรรค และนายจิรวัฒน์ อรัณยกานนท์ รองโฆษกพรรค พรรคชาติพัฒนากล้า ได้แก่ นายเทวัญ ลิปตพัลลภ หัวหน้าพรรค
ขณะที่ พรรคชาติไทยพัฒนา (ชทพ.) นำโดย นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ หัวหน้าพรรคชาติไทยพัฒนา และนายนิกร จำนง ผู้อำนวยการพรรคชาติไทยพัฒนา โดยนายวราวุธได้มอบช่อดอกไม้และกล่าวอวยพรว่า พรรคภูมิใจไทยที่เป็นหนึ่งในพรรคหลักของพรรครัฐบาล พรรคชาติไทยพัฒนาขอเป็นกำลังใจ และขออาราธนาสิ่งศักดิ์สิทธิ์ ดลบันดาลให้รองนายกรัฐมนตรีและ รมว.มหาดไทย และหัวหน้าพรรคภูมิใจไทย มีกำลังกาย กำลังใจ และกำลังทรัพย์ เป็นเสาหลักให้กับน้องๆ เพื่อนฝูง ญาติสนิท มิตรสหาย และเป็นเสาหลักให้กับการเมืองไทยตลอดไปตราบนานเท่านานขอให้ประสบความสำเร็จและได้ยิ่งใหญ่ไปนานๆ
ขณะนายอนุทินกล่าวตอบว่า ขอบคุณพรรคชาติไทยพัฒนาที่ร่วมทุกข์ ร่วมสุขกันมาตลอด 5 ปี และในปีนี้ก็ถือว่าเป็นปีที่ 6 และขอให้ทำงานให้กับบ้านเมืองและประชาชนไปด้วยกัน และจะเป็นลมใต้ปีก เพื่อให้ทุกคนปฏิบัติภารกิจได้สำเร็จไปด้วยกัน พร้อมกล่าวถึงนายบรรหาร ศิลปอาชา อดีตนายกฯ ที่มียุทธศาสตร์การบริหารที่ดี เชื่อว่าลูกมังกรไม่มีทางเป็นงูดิน แต่จะเป็นกิเลนที่พร้อมไปด้วยกัน
ต่อมา พรรครวมไทยสร้างชาติ (รทสช.) มีนายพีระพันธุ์ สาลีรัฐวิภาค รองนายกรัฐมนตรีและ รมว.พลังงาน ในฐานะหัวหน้าพรรครวมไทยสร้างชาติ พร้อมด้วยนายเอกนัฏ พร้อมพันธุ์ ส.ส.บัญชีรายชื่อ เลขาธิการพรรครวมไทยสร้างชาติ และนายชัชวาลล์ คงอุดม ส.ส.บัญชีรายชื่อ พรรครวมไทยสร้างชาติ เข้ามาร่วมแสดงความยินดี
ขณะที่ พรรคซีกฝ่ายค้านมี พรรคประชาธิปัตย์ (ปชป.) นำโดย นายนริศ ขำนุรักษ์ รองหัวหน้าพรรคประชาธิปัตย์ อดีต รมช.มหาดไทย พล.ต.ต.สุรินทร์ ปาลาเร่ รองหัวหน้าพรรค เป็นตัวแทนนายเฉลิมชัย ศรีอ่อน หัวหน้าพรรคประชาธิปัตย์ มอบกระเช้าดอกไม้แสดงความยินดี",https://www.matichon.co.th/politics/news_4513086
เฉลิมชัย ลั่นขอให้เชื่อมั่น ประชาธิปัตย์วันนี้กับ 78 ปีที่แล้ว ยังเป็นประชาธิปัตย์เดียวกัน,วันที่ 6 เมษายน 2567 - 11:20 น.,"“เฉลิมชัย” ลั่นปชป.วันนี้กับ 78 ปีที่แล้วคือประชาธิปัตย์เดียวกัน ขอชาวมุสลิมเป็นน้ำหนึ่งใจเดียวกันไม่ว่าใครมาเป็นผู้บริหารพรรค
เมื่อเวลา 08.15 น.วันที่ 6 เมษายน 2567 พรรคประชาธิปัตย์จัดงานทำบุญครบ 78 ปี ในวันก่อตั้งพรรค ในพิธีอิสลาม นายเฉลิมชัย ศรีอ่อน หัวหน้าพรรคประชาธิปัตย์ ได้กล่าวกับชาวมุสลิมที่เข้าร่วมพิธีว่า วันนี้เป็นวันครบ 78 ปี ย่างเข้าสู่ปีที่ 79 ตนมีความตั้งใจว่าจะสร้างความเป็นน้ำหนึ่งใจเดียวกันให้เกิดขึ้นในประเทศ โดยมีหลักการยึดมั่นในระบอบประชาธิปไตยอันมีพระมหากษัตริย์ทรงเป็นประมุข ที่สำคัญที่สุดคือ ยึดมั่นความซื่อสัตย์ สุจริต และนี่คือจุดยืนของพรรคประชาธิปัตย์ตั้งแต่วันที่ 6 เมษายน 2489 และจะยึดมั่นหลักการอย่างนี้ตราบใดที่ยังมีพรรคประชาธิปัตย์อยู่ในประเทศไทย และพรรคประชาธิปัตย์มีความผูกพันกับศาสนาอิสลามเป็นอย่างมาก และเราให้คุณค่า ให้ความสำคัญกับชาวมุสลิมตลอดมา
นายเฉลิมชัยกล่าวต่อว่า สิ่งหนึ่งที่พรรคประชาธิปัตย์แสดงให้เห็นว่ายึดมั่น และมีความผูกพัน ให้ความสำคัญกับพี่น้องมุสลิมคือการที่เราให้ตัวแทนกับพี่น้องมุสลิมมีบทบาทเป็นผู้บริหารประเทศ ซึ่งตนคงไม่ต้องพูดอะไรมาก เพราะการกระทำทุกอย่างจะเป็นสิ่งที่บอกเจตนาของเราทั้งหมดว่าวันนี้เรามีความผูกพัน และให้ความสำคัญกับพี่น้องมุสลิมทั้งประเทศ โดยได้มอบหมายให้ พ.ต.ต.สุรินทร์ ปาลาเร่ ส.ส.สงขลาและรองหัวหน้าพรรคตามภารกิจ และ นายนริศ คำนุรักษ์ รองหัวหน้าพรรค ตามภารกิจ และพี่น้องมุสลิมทั้งหมดช่วยดูแลพี่น้องในจังหวัดชายแดนใต้และพี่น้องมุสลิมทั่วประเทศ โดยหลังจากนี้ จะมีการประสานงานเพื่อจัดกิจกรรมร่วมกันให้เปรียบเสมือนว่าพรรคประชาธิปัตย์เป็นส่วนหนึ่ง และหลังจากนี้ตนเชื่อมั่นว่า เราจะมีหลายสิ่งหลายอย่างที่จะทำงานไปด้วยกัน และช่วยสังคม ประเทศชาติ ให้พี่น้องมุสลิมในการแก้ไขปัญหาต่างๆ ในเรื่องที่เกิดขึ้นมาแล้ว และที่ยังไม่ได้รับการแก้ไขและเผชิญในวันข้างหน้า
“ผมขอให้ความเชื่อมั่นว่าประชาธิปัตย์ ณ วันนี้กับประชาธิปัตย์เมื่อ 78 ปีที่แล้ว คือประชาธิปัตย์เดียวกัน และในวันข้างหน้าไม่ว่าอะไรจะเกิดขึ้น หลักการและอุดมการณ์ของความเป็นประชาธิปัตย์ที่ต้องการเห็นความเป็นน้ำหนึ่งใจเดียวกัน เคารพระบอบประชาธิปไตยที่มีพระมหากษัตริย์ทรงเป็นประมุข และยึดมั่นในหลักการสุจริตเป็นที่ตั้ง ยังอยู่กับพรรคประชาธิปัตย์ตลอดไป ไม่ว่าใครจะมาเป็นผู้บริหารในอนาคตก็ตาม ผมขอให้คำมั่นสัญญากับทุกคน ผมคิดว่าโอกาสหน้าพรรคประชาธิปัตย์จะได้มีโอกาสทำกิจกรรมในหลายสิ่งหลายอย่างให้กับพี่น้องมุสลิมทั่วประเทศ” นายเฉลิมกล่าว
จากนั้นเวลา 08.50 น. ผู้บริหารพรรคประชาธิปัตย์ ทั้งนายเฉลิมชัย ศรีอ่อน หัวหน้าพรรค นายเดชอิศม์ ขาวทอง ส.ส.สงขลาและเลขาธิการพรรค นายชัยชนะ เดชเดโช ส.ส.นครศรีธรรมราชและรองหัวหน้าพรรค รวมทั้งอดีตหัวหน้าพรรค นายชวน หลีกภัย นายบัญญัติ บรรทัดฐาน นายจุรินทร์ ลักษณวิศิษฏ์ และกรรมการบริหารพรรค ส.ส. อดีต ส.ส. สมาชิกพรรค เข้าร่วมพิธีพราหมณ์บวงสรวงแม่พระธรณีบีบมวยผม ซึ่งเป็นสัญลักษณ์ของพรรคประชาธิปัตย์ ที่ลานแม่พระธรณีบีบมวยผม และในเวลา 10.00 น. มีพิธีทางศาสนาพุทธ พรรคได้นิมนต์สมเด็จพระมหารัชมงคลมุนี (ธงชัย ธมฺมธโช) “สมเด็จธงชัย” ผู้ช่วยเจ้าอาวาสวัดไตรมิตรวิทยารามวรวิหาร เป็นประธานในพิธีสงฆ์
ย้อนอ่านข่าวที่เกี่ยวข้อง",https://www.matichon.co.th/politics/news_4512974
เศรษฐา #Saveแกงไตปลา ลุยสมุย-เมืองคอนฯพรุ่งนี้ โพสต์ถามร้านไหนเด็ดบอกด้วย,วันที่ 6 เมษายน 2567 - 11:09 น.,"นายกฯ เซฟแกงไตปลา โพสต์ถามหาแกงไตปลาที่สมุย และ ที่นครฯ ร้านไหนเด็ดแนะนำด้วย
เมื่อวันที่ 6 เมษายน นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โพสต์ข้อความผ่านแอพพลิเคชั่นเอ็กซ์ ก่อนเดินทางลงพื้นที่เกาะสมุย จังหวัดสุราษฎร์ธานี และนครศรีธรรมราช ระหว่างวันที่ 6-8 เม.ย.นี้ว่า “แกงไตปลาที่สมุย และที่นครฯ ร้านไหนเด็ดแนะนำด้วยครับ
พรุ่งนี้ผมจะไปติดตามเรื่องน้ำประปาขาดแคลน และปัญหาขยะล้นเกาะที่สมุย ต่อด้วยเรื่องสินค้าเกษตรและยางพาราที่นครศรีธรรมราช อยากหาร้านแกงไตปลาอร่อยๆ ทาน จะได้ช่วยกันรีวิวให้ TasteAtlas ทราบว่าแกงไตปลา และอาหารใต้ คืออาหารยอดนิยม และยอดเยี่ยมของบ้านเรา #Saveแกงไตปลา“
แกงไตปลาที่สมุย และ ที่นครฯ ร้านไหนเด็ดแนะนำด้วยครับ
พรุ่งนี้ผมจะไปติดตามเรื่องน้ำประปาขาดแคลน และปัญหาขยะล้นเกาะที่สมุย ต่อด้วยเรื่องสินค้าเกษตรและยางพาราที่นครศรีธรรมราช อยากหาร้านแกงไตปลาอร่อย ๆ ทาน จะได้ช่วยกันรีวิวให้ TasteAtlas ทราบว่าแกงไตปลา และอาหารใต้ คืออาหารยอดนิยม…
— Srettha Thavisin (@Thavisin) April 6, 2024",https://www.matichon.co.th/politics/news_4513020
