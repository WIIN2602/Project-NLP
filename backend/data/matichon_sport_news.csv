title,date,content,link
ฮอนด้า แอลพีจีเอ สุดคึกคัก! แฟนแห่ชมทุบสถิติ 2 วันแรกเกือบ 2 หมื่นคน,วันที่ 22 กุมภาพันธ์ 2568 - 16:08 น.,"ฮอนด้า แอลพีจีเอ สุดคึกคัก! แฟนแห่ชมทุบสถิติ 2 วันแรกเกือบ 2 หมื่นคน
การแข่งขันฮอนด้า แอลพีจีเอ ไทยแลนด์ 2025 จัดขึ้นเป็นครั้งที่ 18 โดยมีนักกอล์ฟสตรีระดับโลก 72 คนเล่นแบบสโตรกเพลย์ 4 รอบไม่มีการตัดตัว ผ่านไป 2 วันแรก เมื่อวันที่ 20-21 กุมภาพันธ์ ปรากฏว่าแฟนกีฬากอล์ฟยังคงให้ความสนใจเข้ามาชมในสนามอย่างคับคั่งเช่นเคย
โดยในวันที่ 20 กุมภาพันธ์ มีผู้ชม 9,269  คน เพิ่มขึ้นจากปีก่อนที่มีผู้ชม 8,928 คน ส่วนวันที่ 21 กุมภาพันธ์ มีผู้ชม 10,485 คน มากกว่าปี 2024 กว่า 2,500 คน รวมจำนวนแฟนกอล์ฟ 2 วัน 19,754 คน
จากจำนวนผู้ชม ฮอนด้า แอลพีจีเอ ไทยแลนด์ 2025 นับเป็นสถิติมากที่สุดใน 2 วันแรก โดยเมื่อปีที่แล้วมีจำนวนผู้ชมรวม 2 วันแรก 16,910 คน ด้วยนักกอล์ฟสตรีของไทยสร้างผลงานได้อย่างยอดเยี่ยม ขึ้นมาอยู่ในอันดับต้น ๆ ของตารางคะแนน และมีโอกาสในการลุ้นแชมป์ นำโดย “จีน” อาฒยา ฐิติกุล มืออันดับ 2 ของโลก, “โม” โมรียา จุฑานุกาล มืออันดับ 120 ของโลก และ “พราว” ชเนตตี วรรณแสน มืออันดับ 49 ของโลก
สำหรับแฟนกอล์ฟที่เข้ามาชมภายใน สยามคันทรีคลับ โอลด์คอร์ส พัทยา จังหวัดชลบุรี ส่วนใหญ่แล้วจะเป็นผู้ที่ชื่นชอบหรือเล่นกอล์ฟอยู่แล้ว แต่ก็มีแฟนกีฬาบางกลุ่มที่ไม่ได้เล่นกอล์ฟ แต่เข้ามาให้กำลังใจนักกีฬาไทย
หนึ่งในแฟนกีฬากอล์ฟตัวยงจากนาจอมเทียน “คุณสมมี่” ที่มักจะทำงานอยู่ต่างประเทศ เปิดเผยว่า ได้ติดตามการแข่งขันฮอนด้า แอลพีจีเอ ไทยแลนด์ ตั้งแต่ย้ายมาเล่นที่ สยามคันทรีคลับ โอลด์คอร์ส ชอบดูกอล์ฟผู้หญิง เพราะเข้าถึงง่ายกว่า ตั้งใจจะเข้ามาชมที่สนามทุกปี แต่ถ้าไม่ได้ก็จะชมการถ่ายทอดสดเอา
ขณะที่ “คุณอร” อีกหนึ่งผู้ชมในสนาม เปิดเผยว่า ส่วนตัวเล่นกอล์ฟจึงชอบชมการแข่งขัน ยิ่งจัดใกล้บ้าน เดินทางมาสนามง่าย นอกจากนี้การดูกอล์ฟหญิง นอกจากดูฝีมือแล้วยังได้ดูเสน่ห์ของความเป็นนักกอล์ฟสตรี ด้วยชุดแต่งกายและแฟชั่นต่างๆ ที่สวมใส่ในแต่ละวันอีกด้วย
ทั้งนี้การแข่งขัน ฮอนด้า แอลพีจีเอ ไทยแลนด์ 2024 มียอดจำนวนผู้ชมรวมตลอดทั้ง 4 วัน 43,479 คน โดยยอดจำนวนผู้ชมของปีนี้ยังมีโอกาสเพิ่มขึ้นจาก 2 รอบสุดท้ายที่จะเป็นวันเสาร์-อาทิตย์ อีกด้วย",https://www.matichon.co.th/sport/golf/news_5061457
โม-จีน รั้งที่ 3 ร่วม ยินนำเดี่ยว รอบสามสะวิงฮอนด้า,วันที่ 22 กุมภาพันธ์ 2568 - 15:59 น.,"โม-จีน รั้งที่ 3 ร่วม ยินนำเดี่ยว รอบสามสะวิงฮอนด้า
“โปรโม” โมรียา จุฑานุกาล และ “โปรจีน” อาฒยา ฐิติกุล ยังคงเป็นโปรไทยที่ทำผลงานได้ดีที่สุดหลังจบรอบสาม สกอร์รวม 15 อันเดอร์พาร์ 201 รั้งอันดับ 3 ร่วมทั้งคู่ ในการแข่งขันกอล์ฟ “ฮอนด้า แอลพีจีเอ ไทยแลนด์ 2025” ที่สยามคันทรีคลับ โอลด์คอร์ส พัทยา จ.ชลบุรี เมื่อวันที่ 22 กุมภาพันธ์
โปรโมและโปรจีนต่างทำ 3 อันเดอร์พาร์ 69 เท่ากัน สกอร์รวม 15 อันเดอร์พาร์ 201 อยู่ในอันดับ 3 ร่วมเท่ากัน ยังได้ลุ้นแชมป์ในรอบสุดท้าย
ด้านแองเจิล ยิน โปรอเมริกัน ที่จบอันดับ 2 ในรอบสอง มาวันนี้ทำ 8 เบอร์ดี้ เป็นวันที่ 2 ติดต่อกัน แต่มารอบนี้ไม่เสียโบกี้ สกอร์รวม 21 อันเดอร์พาร์ 195 ขึ้นนำเดี่ยว แซงอิเคเอะ อิวาอิ โปรญี่ปุ่น ที่นำมาในสองรอบแรก ซึ่งรอบสามเก็บได้แค่ 1 อันเดอร์พาร์ 71 สกอร์รวม 16 อันเดอร์พาร์ 200 ตกไปเป็นอันดับ 2
ส่วน “โปรเหมียว” ปภังกร ธวัชธนกิจ แชมป์เก่าปีที่แล้ว รอบนี้ทำเพิ่ม 7 อันเดอร์พาร์ 65 สกอร์รวม 12 อันเดอร์พาร์ 204 ขึ้นมารั้งอันดับ 6 ร่วม
ผลงานนักกอล์ฟไทยคนอื่นๆ หลังจบรอบสาม
อันดับ 13 ร่วม “โปรพราว” ชเนตตี วรรณแสน 9 อันเดอร์พาร์ 207 อันดับ 19 ร่วม “โปรเม” เอรียา จุฑานุกาล 7 อันเดอร์พาร์ 209
อันดับ 26 “โปรเมียว” ปาจรีย์ อนันต์นฤการ 6 อันเดอร์พาร์ 210
อันดับ 27 ร่วม “ฝ้าย” พิมพ์พิศา รับรอง (มือสมัครเล่น) 5 อันเดอร์พาร์ 211
อันดับ 41 ร่วม “โปรว่าน” จารวี บุญจันทร์ 2 อันเดอร์พาร์ 214
อันดับ 47 ร่วม “โปรมาย” ตรีฉัฐ จีนกลับ 1 อันเดอร์พาร์ 215
อันดับ 50 ร่วม “โปรเปียโน” อาภิชญา ยุบล, “โปรจัสมิน” ธิฎาภา สุวัณณะปุระ อีเว่นพาร์ 216
อันดับ 56 โปรแจน” วิชาณี มีชัย 1 โอเวอร์พาร์ 217",https://www.matichon.co.th/sport/golf/news_5061455
โค้ชหนึ่ง พอใจชบาแก้วยู-20 ยกระดับการเล่นดีขึ้น ตั้งเป้าล้มออสซี่นัดสุดท้าย,วันที่ 22 กุมภาพันธ์ 2568 - 15:11 น.,"โค้ชหนึ่ง พอใจชบาแก้วยู-20 ยกระดับการเล่นดีขึ้น ตั้งเป้าล้มออสซี่นัดสุดท้าย
หลังจากที่ “ชบาแก้ว ยู-20” ทีมฟุตบอลหญิง รุ่นอายุไม่เกิน 20 ปี ถล่มเอาชนะ ทีมชาติวานูอาตู ชุดใหญ่ 8-0 ในการแข่งขันฟุตบอลหญิงรายการพิเศษ “Four Nations Tournament 2025” นัดสอง ที่สนามไวกิ้ง ปาร์ค ประเทศออสเตรเลีย เมื่อวันที่ 22 กุมภาพันธ์
“โค้ชหนึ่ง” หนึ่งฤทัย สระทองเวียน หัวหน้าผู้ฝึกสอน ฟุตบอลหญิงทีมชาติไทย รุ่นอายุไม่เกิน 20 ปี กล่าวว่า เด็กๆ ทำได้ดีตามที่ซ้อมแต่ยังขาดความแม่นยำในพื้นที่สุดท้ายบ้าง ทว่าโดยรวมดีขึ้น เห็นศักยภาพของนักเตะที่เหมาะสมกับแท็คติกของทีม และสร้างตัวเลือกเพิ่มขึ้น
หนึ่งฤทัย กล่าวต่อว่า เกมสุดท้ายกับออสเตรเลียต้องการชนะ แม้ภาพรวมเราอาจจะไม่ได้เปรียบแต่ก็เชื่อว่าจะเป็นเกมที่สนุกและนักเตะจะได้ประสบการณ์ในการเจอกับออสเตรเลีย ที่เป็นทีมรุ่นเดียวกัน ซึ่งอาจจะต้องเจอกันในชิงแชมป์เอเชีย ฉะนั้นจะได้เห็นข้อผิดพลาดหรือข้อดี เพื่อเตรียมพร้อมสำหรับรายการใหญ่ต่อไป
“ออสเตรเลีย มีการผสมกันระหว่างผู้เล่น 17 ปี จากครั้งที่แล้ว รวมถึงผู้เล่นที่อยู่ในประเทศ จำนวนนักเตะของเขามีตัวเลือกที่ค่อยข้างมากกว่าเรา และมีความหลากหลายในการเล่น โดยเฉพาะลูกกลางอากาศ ซึ่งเราจะต้องป้องกัน แต่ใช้จุดเด่นของเราโจมตีเขาให้ได้” โค้ชหนึ่ง กล่าวปิดท้าย
โปรแกรมนัดต่อไป ฟุตบอลหญิงทีมชาติไทย ยู-20 จะทำการแข่งขันฟุตบอลหญิงรายการพิเศษ “Four Nations Tournament 2025” นัดสุดท้าย พบกับ ออสเตรเลีย ยู-20 ที่สนาม แดกิ้น ปาร์ค ประเทศออสเตรเลีย ในวันที่ 25 กุมภาพันธ์  เวลา 14.30 น. ตามเวลาประเทศไทย",https://www.matichon.co.th/sport/footballlocal/news_5061323
ชบาแก้วยู-20 ยังแรง ถล่มวานูอาตูชุดใหญ่ 8-0 รายการพิเศษที่ออสเตรเลีย,วันที่ 22 กุมภาพันธ์ 2568 - 14:09 น.,"ชบาแก้วยู-20 ยังแรง ถล่มวานูอาตูชุดใหญ่ 8-0 รายการพิเศษที่ออสเตรเลีย
“ชบาแก้ว ยู-20” ทีมฟุตบอลหญิง รุ่นอายุไม่เกิน 20 ปี ถล่มเอาชนะ ทีมชาติวานูอาตู ชุดใหญ่ 8-0 ในการแข่งขันฟุตบอลหญิงรายการพิเศษ “Four Nations Tournament 2025” นัดสอง ที่สนามไวกิ้ง ปาร์ค ประเทศออสเตรเลีย เมื่อวันที่ 22 กุมภาพันธ์
โดยเกมนัดแรกทีมชบาแก้วยู-20 ถล่มเอาชนะ หมู่เกาะโซโลมอนชุดใหญ่มา 8-0 ส่วนวานูอาตู แพ้ให้กับ ออสเตรเลีย ยู-20 มา 0-9
เกมนี้ทีมฟุตบอลหญิง ยู-20 ก็ยังผลงานยอดเยี่ยมเอาชนะวานูอาตูไปได้ 8-0 ได้ประตูจาก กุลิสรา ลิ้มปวะนิช นาทีที่ 8(จุดโทษ) กับ 31, แฮตทริกของริญญาภัทร์ มูลดง นาทีที่ 14(จุดโทษ), 19 และ 28, แมดดิสัน เจตน์ แคสทีน นาทีที่ 57, จุไลพร ใจมูลวงศ์ นาทีที่ 66 และณัฐชา แก้วอันตา นาทีที่ 89(จุดโทษ) ทำให้ทีมชาติไทยมี 6 คะแนนเต็มจาก 2 นัด
โปรแกรมนัดต่อไป ฟุตบอลหญิงทีมชาติไทย ยู-20 จะทำการแข่งขันฟุตบอลหญิงรายการพิเศษ “Four Nations Tournament 2025” นัดสุดท้าย พบกับ ออสเตรเลีย ยู-20 ที่สนาม แดกิ้น ปาร์ค ประเทศออสเตรเลีย ในวันที่ 25 กุมภาพันธ์  เวลา 14.30 น. ตามเวลาประเทศไทย",https://www.matichon.co.th/sport/footballlocal/news_5061313
แยงกี้ส์ปรับกฎอายุครึ่งศตวรรษ ไฟเขียวนักกีฬาไว้เคราได้,วันที่ 22 กุมภาพันธ์ 2568 - 13:16 น.,"แยงกี้ส์ปรับกฎอายุครึ่งศตวรรษ ไฟเขียวนักกีฬาไว้เคราได้
เมื่อวันที่ 21 กุมภาพันธ์ นิวยอร์ก แยงกี้ส์ ทีมดังแห่งเมเจอร์ลีก เบสบอล สหรัฐอเมริกา ประกาศปรับเปลี่ยนกฎระเบียบเก่าแก่อายุ 49 ปีของทีม ว่าด้วยเรื่องหนวดเครา
กฎเดิมของแยงกี้ส์ระบุว่า ถึงแม้จะอนุญาตให้ไว้หนวดได้ แต่ไม่อนุญาตให้ไว้เครา และห้ามไม่ให้ไว้หนวดยาวจนถึงปกเสื้อด้วย
ฮัล สไตน์เบรนเนอร์ ประธานของแยงกี้ส์ กล่าวเมื่อวันศุกร์ที่ผ่านมา ก่อนหน้าทีมจะเข้าแคมป์ฤดูใบไม้ผลิว่า หลังจากได้หารือกับอดีตนักกีฬาแยงกี้ส์ทั้งในอดีตและปัจจุบันจำนวนมาก คิดว่าถึงเวลาอันเหมาะสมที่จะยกเลิกข้อกำหนดที่น่าอึดอัดในกฎเดิมของเรา อำนาจตัดสินใจสุดท้ายอยู่กับตน และหลังจากไตร่ตรองอย่างถี่ถ้วนแล้ว ก็ตัดสินใจผ่อนผันระเบียบ อนุญาตให้นักกีฬาและเจ้าหน้าที่ที่สวมเครื่องแบบให้สามารถไว้เคราที่ตัดเป็นระเบียบเรียบร้อยได้
สำหรับกฎเก่าดังกล่าวใช้มาตั้งแต่ปี 1976 โดยจอร์จ สไตนเบรนเนอร์ พ่อของประธานคนปัจจุบัน ในช่วงที่จอร์จเข้าไปเป็นเจ้าของทีม ซึ่งกฎที่เข้มงวดนี้นำมาซึ่งเสียงวิพากษ์วิจารณ์อย่างหนักทั้งจากสื่อและนักกีฬาในช่วงหลัง
เมื่อปี 1991 เคยเกิดกรณีที่ดอน แม็ตทิงลี่ อดีตผู้เล่นแยงกี้ส์ โดนทีมจับเป็นตัวสำรองและปรับเงิน เพราะเขาไม่ยอมโกนเครา และเมื่อสัปดาห์ก่อน สื่อก็วิจารณ์แยงกี้ส์หลังจากทีมแจ้งให้นักกีฬาโกนเคราให้เรียบร้อยในวันรุ่งขึ้นเพื่อเตรียมถ่ายรูปหมู่ของทีม ซึ่งปรากฏว่า เดวิน วิลเลียมส์ ผู้เล่นที่เพิ่งย้ายมาจากมิลวอกี ถ่ายรูปประจำตัวของตัวเองโดยไว้เคราด้วย",https://www.matichon.co.th/sport/sport-inter/news_5061122
ส่องสนามแข่งซีเกมส์2025 กทม.-ชลบุรี-สงขลาจัดกีฬาไหนบ้าง?,วันที่ 22 กุมภาพันธ์ 2568 - 08:05 น.,"ส่องสนามแข่งซีเกมส์2025 กทม.-ชลบุรี-สงขลาจัดกีฬาไหนบ้าง?
เผลอแป๊ปเดียวเหลือเวลาอยู่อีกเพียง 9 เดือนเท่านั้น การแข่งขันกีฬาซีเกมส์ ครั้งที่ 33 ที่ประเทศไทยจะเป็นเจ้าภาพก็จะเริ่มเปิดฉากขึ้นแล้ว
สิ่งที่ดูจะคืบหน้าในตอนนี้ ก็คงเป็นที่การได้ข้อสรุปเรื่องของสนามแข่งขันต่างๆ ว่าแต่ละกีฬาจะไปจัดที่ไหนกันบ้าง
แม้ว่าในที่ประชุมจะดูมีการถกเถียงกันอยู่บ้าง อย่างเช่นเทควันโดกับตะกร้อ ที่ใจตรงกันเลือกใช้ห้างแฟชั่นไอส์แลนด์ ในการจัดการแข่งขันเหมือนกัน ทำให้ต้องมีการพูดคุยว่าใครจะหลีกทางให้ใคร สุดท้ายแล้วก็เป็นสมาคมกีฬาตะกร้อฯ ที่ยอมหลีกไปใช้ยิมเนเซียมเทศบาลนครนครปฐม ในการจัดการแข่งขันแทน
หรืออย่างของสมาคมกีฬาฟุตบอลฯ ที่ได้ข้อสรุปในเรื่องของฟุตบอลชาย จัดที่ สนามกีฬาสมโภชเชียงใหม่ 700 ปี, สนามติณสูลานนท์ จ.สงขลา และราชมังคลากีฬาสถาน กับฟุตบอลหญิง จัดที่ชลบุรี สเตเดียม และสนามมหาวิทยาลัยการกีฬาแห่งชาติ วิทยาเขตชลบุรี แต่ยังมีปัญหาเรื่องของฟุตซอล ที่เดิมทีจะไปจัดสงขลาแต่สนามไม่พร้อม ส่วนสนามสำรองอย่างศูนย์กีฬาในร่ม จ.ชลบุรี ใช้แข่งขันแฮนด์บอลแล้ว จึงต้องประสานเพื่อหาสนามแห่งใหม่ซึ่งคาดว่าจะอยู่แค่ในชลบุรีหรือกรุงเทพปริมณฑลเท่านั้น
ส่วนบางสมาคมฯ ก็มีสนามหลักแล้ว แต่ถ้าเกิดปัญหาเรื่องการซ่อมแซมปรับปรุง ก็มีสนามสำรองเอาไว้รองรับ อย่างเช่นกีฬาทางน้ำ ว่ายน้ำ, กระโดดน้ำ และระบำใต้น้ำ เบื้องต้นจัดที่สนามว่ายน้ำในกกท.หัวหมาก แต่ถ้าซ่อมแซมไม่ทันจะไปที่ศูนย์กีฬาทางน้ำ ม.อัสสัมชัญ บางนา หรือเทเบิลเทนนิส ที่จากเดิมวางแผนเอาไว้ที่เซ็นทรัล เวสต์เกต แต่สถานที่ติดงานอื่น จึงต้องเลือกที่ใหม่ แต่ก็มีตัวเลือกอย่างเซ็นทรัลพระราม 2 หรือเซ็นทรัลแจ้งวัฒนะได้
แต่ที่น่าจะเป็นปัญหาที่สุดในเวลานี้ก็คงจะเป็นสนามแข่งขันกีฬากอล์ฟ เพราะว่าทางสมาคมกีฬากอล์ฟแห่งประเทศไทยฯ เลือกใช้สนามรอยัลฮิลล์ รีสอร์ท จ. นครนายก เพราะเป็นสนามที่นักกีฬาฝึกซ้อมเป็นหลักและทำให้ประเทศไทยได้เปรียบ แต่ทางกกท. มองว่าถ้าไม่ใช่เหตุจำเป็น ก็อยากให้ใช้สนามกีฬาที่อยู่ใน 3 จังหวัดเจ้าภาพเป็นหลักก่อน และสนามในกรุงเทพฯ หรือชลบุรี ก็ยังมีให้เลือกอีกเยอะ ส่วนเรื่องความคุ้นชินสนามยังเหลือเวลาอีก 9 เดือนในการซ้อมปรับตัวกับสนามแข่งขันได้
อย่างไรก็ตามตรงนี้ถือว่าเป็นส่วนน้อยเท่านั้น ที่สำคัญและน่าสนใจกว่าคือเมื่อสรุปสนามทั้งหมดได้แล้ว แต่ละกีฬาอยู่ที่ไหนบ้าง
อันดับแรกเลยก็คือเจ้าภาพหลักอย่างกรุงเทพฯ ที่จัดถึง 31 ชนิดกีฬาด้วยกัน
ศูนย์ที่ใหญ่ที่สุดก็หนีไม่พ้นการกีฬาแห่งประเทศไทย (กกท.) หัวหมาก ที่มีจัดทั้งถึง 12 ชนิดกีฬา ได้แก่ กีฬาทางน้ำ (ว่ายน้ำ, กระโดดน้ำ และระบำใต้น้ำ) , ยิงธนู, เบสบอล 5 คน, มวยสากล, จักรยานประเภทลู่, อีสปอร์ตส์, สเก็ตบอร์ด, เปตอง, ยิงปืน (ปืนสั้น-ปืนยาว) และวอลเลย์บอลในร่ม-ชายหาด
นอกนั้นก็ถือว่ากระจายๆ กันไปตามจุดต่างๆ ภายในกรุงเทพฯและปริมณฑล อย่างเช่น สนามกีฬาแห่งชาติศุภชลาศัย ใช้จัดกรีฑา และอาคารนิมิบุตร ใช้จัดบาสเก็ตบอล หรือศูนย์กีฬามหาวิทยาลัยธรรมศาสตร์ ที่จัด โปโลน้ำ, แบดมินตัน และ ยิมนาสติก ส่วนจุฬาฯ ใช้ ศูนย์กีฬาจุฬาลงกรณ์มหาวิทยาลัย จัดฟันดาบ และอาคารจันทนยิ่งยง จัดเน็ตบอล
กีฬาอื่นๆ ที่จัดในกรุงเทพฯ ใช้สถานที่ดังนี้ เบสบอล – สนามเบสบอลภายในศูนย์ประชุมแห่งชาติสิริกิตต์ / ซอฟต์บอล – มหาวิทยาลัยเทคโนโลยีราชมงคลธัญบุรี / โบว์ลิ่ง – เมเจอร์รัชโยธิน / คริกเก็ต – สนามกีฬาคริกเก็ตเทิดไทย ลาดกระบัง / จักรยาน บีเอ็มเอ็กซ์ – สวนกีฬากมล / ขี่ม้า โปโล – วีเอส สปอร์ตคลับ สมุทรปราการ / เอ็กซ์ตรีม (ปีนหน้าผา) – สวนวชิรเบญจทัศ (สวนรถไฟ) / สกีน้ำ-เวคบอร์ด – อีเอสซี วอเตอร์ปาร์ค / ฟลอร์บอล – ศูนย์กีฬาเวสน์ 1 สนามกีฬาไทย-ญี่ปุ่น / ฮอกกี้น้ำแข็ง – ไทยแลนด์ไอซ์ฮอกกี้อารีน่า พระราม9 / สเก็ตน้ำแข็ง – อิมพีเรียล สำโรง / ยูยิตสู – ศูนย์กีฬามหาวิทยาลัย รังสิต / คิกบ็อกซิ่ง – ยิมเนเซียม ม.อัสสัมชัญ / รักบี้ – สนามกีฬาธูปะเตมีย์ / เซปักตะกร้อ – ยิมเนเซียมเทศบาลนครนครปฐม / ยิงเป้าบิน – สนามยิงปืนโพธาราม จ.ราชบุรี / สควอช – วชิราวุธวิทยาลัย / เทเบิลเทนนิส – เซ็นทรัลพระราม 2 หรือเซ็นทรัลแจ้งวัฒนะ / เทควันโด – ห้างสรรพสินค้าแฟชั่นไอส์แลนด์ และเทนนิส – ศูนย์พัฒนากีฬาเทนนิสแห่งชาติ เมืองทองธานี
มาที่จังหวัดชลบุรีบ้าง รับหน้าที่จัดถึง 15 ชนิดกีฬา ซึ่งด้วยความเป็นเมืองท่องเที่ยวด้านทะเล ทำให้สนามกีฬาส่วนใหญ่ที่ใช้ไปอยู่ที่โซนพัทยา-หาดจอมเทียน ค่อนข้างมาก
โดยกีฬาที่จัดอยู่ในพัทยาและหาดจอมเทียน จะมีทั้ง ว่ายน้ำมาราธอน, เรือพาย, เจ็ตสกี, ปัญจกีฬาสมัยใหม่, เรือใบ (เรือใบ-ไคท์บอร์ด-วินด์เซิร์ฟ) ขณะที่กีฬาบิลเลียดและสนุกเกอร์ ก็จัดที่โรงแรมแอมบาสเดอร์ ซึ่งอยู่ตรงหาดจอมเทียน พัทยา เช่นกัน ส่วนไตรกีฬา อาจจะเลยไปไกลสุดเพราะไปอยู่แหลมแม่พิมพ์ อ.แกลง จ.ระยอง
นอกนั้นก็จะมีอีกหนึ่งศูนย์ใหญ่คือโรงเรียนกีฬาจังหวัดชลบุรี ที่จัดยกน้ำหนักและเทคบอล กับมหาวิทยาลัยการกีฬาแห่งชาติ วิทยาเขตชลบุรี จัด ฮอกกี้ และแฮนด์บอล ส่วนศูนย์ฝึกกีฬาภาคตะวันออก ใช้จัดยิงปืนรณยุทธ
ขณะที่ เรือพาย (แคนู, คยัค, เรือยาวมังกร) ไปจัดที่ ศูนย์ฝึกกีฬาเรือพายราชนาวี, ขี่ม้า จัดที่ ไทยโปโล แอนด์ อีเควสเทรี่ยน คลับ พัทยา, วู้ดบอล จัดที่ ศูนย์พัฒนากีฬากอล์ฟกองเรือยุทธการ และที่น่าสนใจสุดๆ ก็คงเป็น จักรยาน เสือภูเขา ไปจัดที่สวนสัตว์เปิดเขาเขียว ให้นักกีฬาได้เข้าไปชม “หมูเด้ง” เจ้าฮิปโปแคระชื่อดังของไทยในเวลานี้ได้
ปิดท้ายที่จังหวัด**สงขลา** ที่รับหน้าเสื่อจัดไป 10 ชนิดกีฬา แต่ก็ต้องบอกว่าแต่ละสนามกระจายๆ กันหมด ดังนี้ หมากรุกสากล จัดที่มหาวิทยาลัยราชภัฏสงขลาสงขลา / ยูโด – ศูนย์ประชุมเฉลิมพระเกียรติ 80 พรรษา / กาบัดดี้ – ปาริชาติ ฮอลล์ มหาวิทยาลัยทักษิณ / คาราเต้ – เซ็นทรัล หาดใหญ่ / มวย – สนามกีฬาพรุค้างคาว / ปันจักสีลัต – อาคารสุวรรณวงศ์ สนามกีฬาจิระนคร / มวยปล้ำ – เซ็นทรัล หาดใหญ่ และวูซู ที่ ศูนย์ประชุมมหาวิทยาลัยสงขลานครินทร์
ส่วนพิธีเปิด-ปิดการแข่งขัน ยืนยันชัดเจนแล้วว่าจะใช้สนามหลวง ในการจัดทั้งสองงาน
ว่ากันตามไทม์ไลน์ หลังจากนี้ทุกสมาคมกีฬาฯ ก็จะต้องไปจัดการทำเรื่องของคู่มือเทคนิคกีฬา (Technical Handbook) ที่จะต้องแล้วเสร็จก่อนวันที่ 15 มีนาคมนี้ เพื่อทำการเตรียมส่งให้กับทุกประเทศในวันที่ 8 เมษายนนี้ เพื่อลงทะเบียนจำนวนนักกีฬา (Entry From By Number) ภายในวันที่ 8 พฤษภาคมนี้
เรียกว่าทุกอย่างคืบหน้าไปได้ด้วยดี จากนี้แต่ละสมาคมก็จะสามารถเดินหน้าเตรียมงานของตัวเองได้อย่างเต็มที่ เพื่อให้การแข่งขันออกมาสมบูรณ์แบบที่สุด
ส่วนกองเชียร์ก็สามารถวางแผนได้ว่าจะเชียร์กีฬาไหน ต้องไปที่ไหน ตั้งแต่ตอนนี้เลย",https://www.matichon.co.th/sport/sportscoop/news_5060195
รายงานพิเศษ : คุณหญิงปัทมา ลีสวัสดิ์ตระกูล มาตามคำเรียกร้องสมาคมกีฬา ชิงตำแหน่งประธาน อลป.ไทย,วันที่ 20 กุมภาพันธ์ 2568 - 06:00 น.,"รายงานพิเศษ : คุณหญิงปัทมา ลีสวัสดิ์ตระกูล มาตามคำเรียกร้องสมาคมกีฬา ชิงตำแหน่งประธาน อลป.ไทย
เหลือเวลาอีกเพียง 1 เดือนสุดท้ายก่อนจะถึงวันชี้ชะตาตำแหน่ง ประธานคณะกรรมการโอลิมปิคแห่งประเทศไทยฯ คนใหม่ และคณะกรรมการบริหารชุดใหม่ ที่จะมีขึ้นที่สำนักงานบ้านอัมพวัน วันที่ 25 มีนาคม เวลา 09.30 น.
ที่ผ่านมามีแคนดิเดต 2 รายประกาศตัวลงชิงเก้าอี้ตำแหน่งประธานโอลิมปิคไทย ได้แก่ 1.นายสุชัย พรชัยศักดิ์อุดม นายกสมาคมกีฬาลอนเทนนิสแห่งประเทศไทยฯ และ 2. ผศ.พิมล ศรีวิกรม์ นายกสมาคมกีฬาเทควันโดแห่งประเทศไทยฯ
แม้ว่าจะมีผู้เปิดตัวมา 2 รายแรกแล้ว แต่ดูเหมือนว่า คนกีฬา และสมาคมกีฬาต่างๆ พร้อมใจกันเรียกร้องและสนับสนุนให้ คุณหญิงปัทมา ลีสวัสดิ์ตระกูล สมาชิกคณะกรรมการโอลิมปิกสากล (ไอโอซี เมมเบอร์) ชาวไทย และนายกสมาคมกีฬาแบดมินตันแห่งประเทศไทยฯ ลงชิงตำแหน่งใหญ่คุมค่ายอัมพวันด้วย เพราะคนทั้งวงการกีฬาทราบกันดีกว่า คุณหญิงปัทมา ลีสวัสดิ์ตระกูล ทำงานเพื่อวงการกีฬาอย่างเต็มที่ ช่วยเหลือสมาคมกีฬาต่างๆ มาโดยตลอด ผลงานเด่นชัดเป็นที่ยอมรับและประจักษ์กันทั้่งวงการกีฬา
อีกทั้ง คุณหญิงปัทมา ลีสวัสดิ์ตระกูล ยังมีบารมีมีคอนเน็กชั่นที่ดีเยี่ยมทั้งในประเทศ และต่างประเทศ และเรื่องที่ทุกคนให้ความสำคัญอย่างต้องปราศจากการแทรกแซงจากฝ่ายการเมืองซึ่งเรื่องนี้ คุณหญิงปัทมา ลีสวัสดิ์ตระกูล ชัดเจนว่า ไม่มีฝ่ายการเมืองมาแทรกแซงได้ ต่างจาก สุชัย พรชัยศักดิ์อุดม และ ผศ.พิมล ศรีวิกรม์ ที่มักจะประกาศอยู่ตลอดว่า ได้รับแรงสนับสนุนจากพรรคการเมืองใหญ่พรรคหนึ่ง และที่ผ่านมาก็มีฝ่ายการเมืองทั้ง “อดีตนายกรัฐมนตรี + อดีตรัฐมนตรี” นัดทั้งคู่ไปทานอาหารและเคลียร์กันมาแล้ว แต่เคลียร์กันไม่ลงตัวจึงต้องลงสู่สมรภูมิรบห้ำหั่นกันให้ “แตกหัก” กันไปข้างหนึ่ง
นั่นจึงเป็นสาเหตุที่ทำให้สมาคมกีฬาต่างๆ เริ่มเบื่อหน่ายกับการที่ต้องเห็นวงการกีฬาโดนแทรกแซงจากการเมือง จึงอยากเห็นสิ่งใหม่ๆ ที่ปราศจากการเมืองและพร้อมใจกันเทเสียงสนับสนุน คุณหญิงปัทมา ลีสวัสดิ์ตระกูล
เสียงเรียกร้องดังกล่าวทำให้ ล่าสุด คุณหญิงปัทมา ลีสวัสดิ์ตระกูล ออกมาเปิดใจเป็นครั้งแรกว่า ตามธรรมนูญของคณะกรรมการโอลิมปิคแห่งประเทศไทยฯ ไม่เหมือนของคณะกรรมการโอลิมปิกสากล (ไอโอซี) ที่จำเป็นต้องยื่นใบสมัคร ตรวจสอบประวัติผู้สมัครอย่างละเอียดจากองค์กรกลางอิสระ, ประกาศชื่อแคนดิเดต ก่อนจะเข้าสู่การเลือกตั้ง แต่ของโอลิมปิคไทยฯ ใช้วิธีการเสนอชื่อในวันประชุมใหญ่ ดังนั้นจึงไม่มีความจำเป็นจะต้องยื่นใบสมัคร หรือประกาศตัวว่าจะลงชิงตำแหน่งประธานโอลิมปิคไทยฯ แต่อย่างใด อย่างไรก็ตามถ้าในวันดังกล่าว มีสมาชิกที่มองเห็นว่าปัทมาจะสามารถทำประโยชน์ให้กับประเทศไทยได้ แล้วเสนอชื่อในตำแหน่งประธานโอลิมปิคไทยฯ ในที่ประชุมใหญ่ ก็ขอให้ขึ้นอยู่กับสมาชิกสมาคมกีฬาต่างๆ ที่มีสิทธิในการเลือกตั้ง ถ้าหากมองว่าเรามีประโยชน์ และทำงานได้อย่างมีประสิทธิภาพ ประสิทธิผล เราก็พร้อมรับใช้วงการกีฬา
คุณหญิงปัทมา ยังกล่าวถึงแคนดิเดตคนอื่นๆ ว่า ทุกท่านที่ประกาศตัวออกมา เชื่อว่าทุกคนมีคุณสมบัติอันเพรียบพร้อม ทั้งประสบการณ์ในการทำงานสูง, มีภาวะผู้นำ, มีความทุ่มเท พร้อมอุทิศกายใจ-สมอง-เวลา ให้กับคณะกรรมการโอลิมปิคแห่งประเทศไทยฯ และเชื่อว่าทุกคนมองเห็นนักกีฬาเป็นศูนย์กลาง ทุกคนจะทำการใดๆ ก็จะเพื่อประโยชน์สูงสุดของนักกีฬาและประเทศไทย ขณะเดียวกันผู้บริหาร37 สมาคมกีฬาสมาชิกของคณะกรรมการโอลิมปิคฯ มีนายกสมาคม ที่มีคุณสมบัติครบ เชี่ยวชาญและรัก ในวงการกีฬามาก
ส่วนกรณีที่ “เสธ.ยอด” พล.ต.อินทรัตน์ ยอดบางเตย ประธานสหพันธ์สมาคมกีฬาชาติ (ฟอนซ่า) และนายกกิตติมศักดิ์ สมาคมกีฬายกน้ำหนักสมัครเล่นแห่งประเทศไทย ชี้ว่าผู้ที่จะมาเป็นประธานโอลิมปิคไทยฯ ต้องมีพาวเวอร์ในระดับนานาชาตินั้น คุณหญิงปัทมา กล่าวว่า สำหรับตัวเราเชื่อว่ามีความจำเป็น อย่างเช่นตอนที่ประเทศไทยติดโทษแบนเรื่องโด๊ปจากองค์การต่อต้านการใช้สารต้องห้ามโลก (วาด้า) หรือการช่วยเจรจาลิขสิทธิ์ถ่ายทอดสดฟุตบอลโลก รวมถึงการนำนวัตกรรมต่างๆ เข้ามาสู่วงการกีฬาไทยนั้น ปัทมาเข้าไปแก้ไขปัญหาให้ สิ่งเหล่านี้เกิดขึ้นได้จากคอนเน็กชั่นของตนเองที่สร้างความสัมพันธ์ที่ดีกับสหพันธ์กีฬานานาชาติ รวมถึงการเข้าไปประสานงานแก้ไขปัญหาให้กับสมาคมกีฬาต่างๆ ที่มีข้อขัดแย้งกับสหพันธ์กีฬานานาชาติเพื่อให้สามารถทำงานอย่างราบรื่น
“ส่วนตัวเราก็พร้อมตอบรับทุกความไว้วางใจที่เข้ามา ถ้าเป็นโอกาสที่จะได้รับใช้คนไทย และนักกีฬาไทย อะไรที่นำมาสู่ผลประโยชน์หรือชื่อเสียงในเวทีกีฬาโลกของไทย เราก็พร้อมน้อมรับใช้ทุกคน ส่วนเรื่องทีมงานบริหารนั้น ทุกคนในคณะกรรมการโอลิมปิคไทย และผู้บริหารของสมาคมกีฬาต่างๆ มีความน่ารัก มีความสามารถอยู่แล้ว เชื่อว่าทุกคนที่อยู่ในคณะกรรมการโอลิมปิคไทย และวงการกีฬาล้วนมีคุณภาพ มีประสบการณ์สูงมากๆ ทุกคนอยู่มาก่อน มีความรู้ความสามารถ ฉะนั้นไม่ใช่ปัญหาแน่นอน” ไอโอซีเมมเบอร์หนึ่งเดียวของไทยกล่าว
สำหรับกระบวนการเลือกประธานโอลิมปิคคนใหม่นั้น เริ่มจากสมาคมกีฬาแห่งประเทศไทยที่เป็นสมาชิกของคณะกรรมการโอลิมปิคทั้งหมด 37 สมาคม จะเสนอชื่อผู้แทนสมาคม เพื่อรับเลือกทำหน้าที่คณะกรรมการบริหารโอลิมปิควาระใหม่
จากนั้น 37 สมาคมจะโหวตเลือก 23 คน จาก 37 คน มาทำหน้าที่เป็นกรรมการบริหาร รวมกับผู้แทนคณะกรรมการโอลิมปิกสากลชาวไทย (คุณหญิงปัทมา ลีสวัสดิ์ตระกูล) และตัวแทนนักกีฬาโอลิมปิกชาวไทย (ปัจจุบันคือ ชนาธิป ซ้อนขำ) รวมทั้งหมด 25 คน ต่อจากนั้น 37 สมาคมกีฬาสมาชิก จะโหวตเลือก “ผู้ทรงคุณวุฒิ” ในคณะกรรมการโอลิมปิควาระใหม่ จำนวน 10 คน
เมื่อได้ผู้ทรงคุณวุฒิเพิ่มอีก 10 คนแล้ว รวมกับกรรมการบริหารชุดใหม่ 25 คน เป็นทั้งสิ้น 35 คน จะประชุมกันเพื่อจัดสรรตำแหน่งและเลือก “ผู้เหมาะสม” มาดำรงตำแหน่งประธานคณะกรรมการโอลิมปิคฯ คนใหม่ ในกรณีที่มีผู้เสนอชื่อแข่งขันกันมากกว่า 1 คนขึ้นไป ผู้มีสิทธิ์ออกเสียง 35 คน จะลงคะแนนเลือกตั้ง “แบบลับ” แล้วจึงนับคะแนน
สำหรับ 37 สมาคมกีฬาสมาชิกสามัญของคณะกรรมการโอลิมปิคฯ ที่มีสิทธิลงคะแนนเสียง ประกอบด้วย ขี่ม้าโปโล, ตะกร้อ, สกีและสโนว์บอร์ด, ปัญจกีฬา, รักบี้, ยิงปืน, มวยสากล, บาสเกตบอล, กอล์ฟ, ฮอกกี้น้ำแข็ง, ฟิกเกอร์และสปีดสเก็ตติ้ง, แฮนด์บอล, เทควันโด, เรือพาย, ไตรกีฬา, เบสบอล, ขี่ม้า, ซอฟท์บอล, ฟันดาบ, มวยปล้ำ, ยกน้ำหนัก, แข่งเรือใบ, จักรยาน, เทเบิลเทนนิส, ลอนเทนนิส, โบว์ลิ่ง, ว่ายน้ำ, ยิงเป้าบิน, ยูโด, ฮอกกี้, ยิมนาสติก, ฟุตบอล, วอลเลย์บอล, แบดมินตัน, กรีฑา, ยิงธนู และปีนหน้าผา
ว่ากันว่าเมื่อ คุณหญิงปัทมา ลีสวัสดิ์ตระกูล ประกาศตัวว่า พร้อมรับตำแหน่งประธานคณะกรรมการโอลิมปิคแห่งประเทศไทยฯ หากได้รับการเสนอชื่อและสนับสนุน ทำให้เสียงที่จับกันเป็นกลุ่มก้อนเวลานี้แตกกระจายตัวกันแล้ว และเกิดแรงกระเพื่อมอีกรอบในบ้านอัมพวัน
ถึงเวลาแล้วที่สมาคมกีฬาต่างๆ ต้องคิดและไตร่ตรองอย่างรอบคอบที่จะเลือก “ใคร” มาทำงานตำแหน่งประธานคณะกรรมการโอลิมปิคแห่งประเทศไทยฯ
“ใคร” ที่จะสร้างสรรค์ประโยชน์ต่อการพัฒนานักกีฬาชนิดต่างๆ ทั้งในประเทศ และต่างประเทศได้ อย่าเลือกเพียงเพราะ “การเมือง” เข้ามาแทรกแซง…!!!
เพราะมันไม่ก่อให้เกิดประโยชน์ต่อการพัฒนากีฬาของไทยในระยะยาว…",https://www.matichon.co.th/sport/sportscoop/news_5056418
โรงพยาบาลศิริราช ต้นแบบพื้นที่ออกกำลังกายที่ใส่ใจบุคลากรทางการแพทย์,วันที่ 17 กุมภาพันธ์ 2568 - 09:21 น.,"โรงพยาบาลศิริราช ต้นแบบพื้นที่ออกกำลังกายที่ใส่ใจบุคลากรทางการแพทย์
เมื่อพูดถึง โรงพยาบาลศิริราช เราจะนึกถึงโรงพยาบาลอันดับต้นๆ ของประเทศในการรักษาผู้ป่วยนับล้านชีวิตให้กลับมามีสุขภาพแข็งแรงได้แล้ว แต่การดูแลสุขภาพของบุคลากรทางการแพทย์ของโรงพยาบาลเองก็เป็นเรื่องสำคัญเช่นกัน
โรงพยาบาลได้เปิด ศิริราช ฟิตเนส เซ็นเตอร์ และจัดเตรียมพื้นที่ในการออกกำลังกายที่มีความครบครันเอาไว้ให้บริการเจ้าหน้าที่ของโรงพยาบาลได้ฟิตร่างกายเพื่อให้มีสุขภาพที่ดีและมีความพร้อมในการทำหน้าที่ดูแลรักษาประชาชน
สำหรับศิริราช ฟิตเนส เซ็นเตอร์ ตั้งอยู่ที่อาคารหอกีฬาศิริราชสัมพันธ์ ชั้น 11 และในชั้น 12 มีสนามกีฬาในร่มอเนกประสงค์ ที่สามารถปรับเปลี่ยนใช้ในการเล่นกีฬาได้อย่างหลากหลาย นอกจากนั้นยังมีสระว่ายน้ำ 25 เมตร สนามกีฬากลางแจ้ง สนามเปตอง ที่ได้มาตรฐาน ให้บุคลากรและบุคคลภายนอกได้ใช้ในการออกกำลังกาย
ศ.นพ.อภิชาติ อัศวมงคลกุล คณบดีคณะแพทยศาสตร์ ศิริราชพยาบาล กล่าวว่า คณะแพทยศาสตร์ ศิริราชพยาบาล เล็งเห็นถึงการมีสุขภาพที่ดีของบุคลากรและนักศึกษาภายใน อยากให้มีสถานที่ออกกำลังกายที่ได้มาตรฐาน มีเครื่องมือและอุปกรณ์การออกกำลังกายที่ครบครัน เพื่อให้บุคลากรเหล่านี้ได้ใช้ในการออกกำลังกาย เพราะปัจจุบันมีคนไข้มารักษาที่โรงพยาบาลศิริราชจากทุกหนแห่งวันละ 20,000 คน จึงต้องให้บุคลากรได้มีสุขภาพที่ดีเพื่อให้มีกำลังในการดูแลรักษาคนไข้ที่มารักษาจำนวนมากในแต่ละวันได้
สำหรับหอกีฬาศิริราชสัมพันธ์ได้มีการสร้างและเปิดใช้ครั้งแรกในปี พ.ศ.2511 โดยได้รับเงินบริจาคจากศิษย์เก่า ศิษย์ปัจจุบันของศิริราช เปิดใช้ครั้งแรกในวันที่ 20 มกราคม พ.ศ.2511 จนกระทั่งปี พ.ศ.2543 ได้มีการปรับปรุงพื้นที่ภายใน ต้องมีการรื้อถอนและปรับปรุงซ่อมแซมใหม่ให้เหมาะสม สร้างเป็นอาคารจอดรถ และสนามกีฬาในร่ม บนพื้นที่อาคารสนามกีฬาในร่มเดิม และพื้นที่บริเวณอาคารพาณิชย์ที่การรถไฟแห่งประเทศไทยมอบให้โรงพยาบาลศิริราชใช้ประโยชน์ โดยสร้างเป็นอาคารสูง 12 ชั้น ชั้น 1-11 เป็นที่จอดรถ ส่วนชั้น 12 เป็นสนามกีฬาในร่ม และใช้ชื่อ “หอกีฬาศิริราชสัมพันธ์” เหมือนเดิม โดยเปิดใช้อาคาร เมื่อวันที่ 16 ธันวาคม พ.ศ.2545 ในงานวันกีฬาแห่งชาติ ปีเดียวกัน และเปิดอย่างเป็นทางการเมื่อวันที่ 1 กรกฎาคม พ.ศ.2546
ศ.นพ.อภิชาติกล่าวอีกว่า ด้วยภาระหน้าที่ที่แพทย์ พยาบาล บุคลากรส่วนต่างๆ ของโรงพยาบาลต้องรับผิดชอบมากมายในแต่ละวัน คงเป็นไปได้ยากที่จะออกไปหาพื้นที่และเวลาในการออกกำลังกายนอกโรงพยาบาลได้ จึงอยากให้มีสถานที่ออกกำลังกายที่ได้มาตรฐาน อุปกรณ์ที่ครบถ้วน มีนักวิทยาศาสตร์การกีฬาที่เข้ามาให้คำแนะนำบุคลากรของโรงพยาบาลในการออกกำลังกาย ทานอาหารที่เป็นประโยชน์ การพักผ่อน ที่เอื้อให้ทุกคนมีสุขภาพที่แข็งแรงทั้งกายและใจ โดยไม่ต้องเดินทางไปไหนไกล
“เมื่อบุคลากรและนักศึกษาที่เห็นความสำคัญในการจัดสรรเวลาในการมาออกกำลังกาย ก็จะมีสุขภาพที่แข็งแรง รู้ซึ้งถึงความสำคัญในการออกกำลังกาย และนำไปบอกกล่าวผู้ป่วย ประชาชน ญาติ ให้ออกกำลังกายให้สุขภาพแข็งแรงด้วย การสร้างเสริมสุขภาพ การป้องกันโรคต่างๆ มีความสำคัญและมีผลดีมากกว่าการรักษาเยียวยาอยู่มาก” ศ.นพ.อภิชาติกล่าว
ในส่วนของศิริราช ฟิตเนส เซ็นเตอร์ ได้มีการสร้างเป็นห้องออกกำลังกายที่มีความพร้อมทั้งในด้านของสถานที่ อุปกรณ์ เครื่องออกกำลังกาย ห้องซาวน่า ห้องสตรีมมิ่ง ห้องน้ำ ห้องอาบน้ำ และเทรนเนอร์ที่มีความรู้ในเรื่องของวิทยาศาสตร์การกีฬา สถานที่มีการคำนึงถึงการใช้งานของคนพิการ ทำให้เป็นเหมือนศูนย์ออกกำลังกายที่ครบวงจรมากที่สุดแห่งหนึ่ง
ยิมเนเซียมในชั้น 12 ของอาคารหอกีฬาศิริราชสัมพันธ์ สามารถใช้ในการเล่นกีฬาได้หลายประเภท ทั้งบาสเกตบอล วอลเลย์บอล เทเบิลเทนนิส แบดมินตัน มีอุปกรณ์เออีดี รับมือเหตุฉุกเฉินของผู้ที่มีอาการเกี่ยวกับหัวใจระหว่างการเล่นกีฬาด้วย ด้วยมาตรฐานที่ดีและการคำนึงถึงสุขภาพของผู้มาใช้อย่างครบถ้วน จึงเป็นสถานที่ออกกำลังกายของหน่วยงานรัฐแห่งแรกที่ได้รับการรับรองมาตรฐานจากกรมอนามัย กระทรวงสาธารณสุข
สำหรับค่าสมาชิกและค่าบริการของพื้นที่เพื่อสุขภาพเรียกได้ว่าย่อมเยาว์ หลักสิบไปถึงหลักร้อยบาทเท่านั้น ส่วนศิริราช ฟิตเนส เซ็นเตอร์ ค่าใช้บริการรายครั้ง 70 บาท รายเดือน 1,100 บาท และมีราย 3 เดือน 6 เดือน 1 ปี ที่หารเฉลี่ยแล้วถูกลง และสามารถสมัครสมาชิกตลอดชีพได้อีกด้วย
ศ.นพ.อภิชาติกล่าวว่า เมื่อมีอาการเจ็บป่วย บุคลากรทางการแพทย์สามารถรักษาให้มีโอกาสหายได้ แต่การรักษาหายแล้วไม่กลับไปเป็นเหมือนเดิมเป็นเรื่องสำคัญ การออกกำลังกายทำให้มั่นใจว่าเราจะมีสุขภาพที่ดี มีหลายโรคที่พบบ่อย เช่น สโตรก หัวใจขาดเลือด เบาหวาน ไขมัน ความดันโลหิต ควบคุมได้ด้วยการออกกำลังกายที่เหมาะสม อยากเชิญชวนให้ทุกคนเห็นความสำคัญกับการออกกำลังกาย เพื่อให้มีความมั่นคงทั้งทางร่างกาย เศรษฐกิจและสังคมได้ในระยะยาว
ถึงแม้ว่าพื้นที่ในการออกกำลังกายภายในโรงพยาบาลศิริราชจะสร้างขึ้นเพื่อเป็นสวัสดิการในการเสริมสร้างสุขภาพที่ดีของบุคลากรทางการแพทย์ของโรงพยาบาล แต่ก็ให้บริการประชาชนทั่วไปด้วย ผู้รักษาสุขภาพที่สนใจใช้บริการสามารถติดต่อสอบถามข้อมูลได้ที่ โทร. 0-2419-9668 ถึง 9
นอกจากนั้นสถานพยาบาลหรือหน่วยงานรัฐที่อยากศึกษาแนวทางเพื่อเป็นต้นแบบในการสร้างสถานที่ออกกำลังกาย สามารถประสานไปที่งานสร้างเสริมสุขภาพของคณะแพทยศาสตร์ ศิริราชพยาบาลได้
การออกกำลังกายสำคัญกับทุกคน ไม่เว้นแม้แต่หมอ พยาบาล ดังนั้นเราทุกคนจึงต้องใส่ใจ ให้เวลาในการสร้างสุขภาวะที่ดี เพื่อให้ห่างโรคภัย และลดความเหนื่อยของบุคลากรทางการแพทย์ให้ได้มากที่สุด",https://www.matichon.co.th/sport/sportscoop/news_5052584
เพชรพัณณิณ พากฤตโยธิน กับการปั้นนักบอลเยาวชนชาวใต้ เพื่ออนาคตที่ดีกว่า,วันที่ 9 กุมภาพันธ์ 2568 - 07:25 น.,"เพชรพัณณิณ พากฤตโยธิน กับการปั้นนักบอลเยาวชนชาวใต้ เพื่ออนาคตที่ดีกว่า
วันนี้เรามาทำความรู้จักกับผู้หญิงเก่งที่คร่ำหวอดอยู่ในวงการกีฬาฟุตบอลภาคใต้มากว่า 8 ปี
“นิน” เพชรพัณณิณ พากฤตโยธิน ประธานสโมสรทีมจ้าวยูไนเต็ด ทีมฟุตบอลเยาวชนที่มีสมาชิกกว่า 70 ชีวิต เธอสนับสนุนกีฬาเพื่อต่อยอดการศึกษาและอนาคตให้กับเยาวชนมากว่า 8 ปี มีเยาวชนหลายคนที่ได้รับทุนการศึกษา เรียนจบ มีอาชีพ มีอนาคตที่ดี ด้วยการเริ่มต้นจากการใช้กีฬาพัฒนาศักยภาพและแก้ปัญหาต่างๆ ของวัยรุ่นได้เป็นอย่างดี
จุดเริ่มต้นของการก้าวเข้ามาก่อตั้งทีมฟุตบอลก็มาจากที่นินต้องการสานต่อเจตนารมณ์ของคุณพ่อ คือ ผอ.สหัส พุทธสุขา ที่มีความตั้งใจจะใช้กีฬาเพื่อพัฒนาชีวิตเยาวชน และแก้ปัญหาเรื่องยาเสพติด เธอกำลังเป็นที่สนใจของหลายๆ คนในขณะนี้ โดยเฉพาะในวงการกีฬาภาคใต้ เพราะเป็นผู้หญิงที่นำทีมคว้าแชมป์และคว้ารางวัลมาหลายรายการด้วยหน้าตาคมเข้ม จมูกโด่ง เป็นสาวเท่ มีสไตล์ของตัวเอง และวางตัวดี สู้และผ่านปัญหามาหลากหลาย แถมยังมีดีกรีปริญญาโทรัฐศาสตร์การเมือง มีประสบการณ์ด้านการเมืองมานานอีกด้วย
อีกทั้ง เพชรพัณณิณยังได้รับรางวัลมากมายในด้านการส่งเสริมการกีฬา เรียกได้ว่าเป็นผู้หญิงเก่งอีกคนที่น่าจับตามอง แว่วๆ มาว่า อีกไม่นานจะก้าวเข้าสู่สนามการเมืองเพื่อรับใช้พี่น้องประชาชนอีกด้วย
ในด้านชีวิตส่วนตัวเธอยังทำธุรกิจหลายอย่างที่น่าจับตามอง เป็นคนที่ชอบเล่นกีฬาเอ็กซ์ตรีม ด้านความรักหัวใจก็ไม่ว่างแล้วเพราะมีนายตำรวจหนุ่มหล่อ นามว่า “ปอ” สุทิวัส เผือกโสมณ เป็นผู้กุมหัวใจเป็นที่เรียบร้อย
สามารถติดตามการร่วมพัฒนากีฬาในภาคใต้และกิจกรรมต่างๆ ที่คนรักกีฬาและพัฒนาเยาวชนของนิน ได้ที่อินสตาแกรม : ppnnin",https://www.matichon.co.th/sport/sportscoop/news_5040948
ซุปเปอร์โบว์ล’59 ประวัติศาสตร์ของชีฟส์ VS การล้างแค้นของอีเกิลส์,วันที่ 8 กุมภาพันธ์ 2568 - 09:09 น.,"ซุปเปอร์โบว์ล’59 ประวัติศาสตร์ของชีฟส์ VS การล้างแค้นของอีเกิลส์
ศึกอเมริกันฟุตบอลเอ็นเอฟแอลฤดูกาล 2024 เหลืออีกนัดเดียวก็จะปิดฉากลงอย่างสมบูรณ์ กับการแข่งขัน ซุปเปอร์โบว์ล ครั้งที่ 59 ที่ซีซาร์ส ซุปเปอร์โดม ในนิวออร์ลีนส์ วันอาทิตย์ที่ 9 กุมภาพันธ์ หรือตรงกับช่วงเช้าวันจันทร์ที่ 10 กุมภาพันธ์ ตามเวลาประเทศไทย
รอบชิงซุปเปอร์โบว์ลปีนี้เป็นการดวลกันระหว่าง แคนซัส ซิตี้ ชีฟส์ แชมป์เก่า 2 สมัยซ้อน กับ ฟิลาเดลเฟีย อีเกิลส์ นับเป็นการรีแมตช์ศึกซุปเปอร์โบว์ล ครั้งที่ 57 เมื่อ 2 ปีที่แล้วซึ่งลงเอยด้วยชัยชนะของชีฟส์หวุดหวิด 38-35
ว่ากันด้วยชื่อชั้นศักดิ์ศรี รวมถึง “สตอรี่” ที่ปูทางสู่รอบชิงแล้ว เรียกว่าทุกอย่างพุ่งไปที่ชีฟส์เป็นหลัก เพราะพวกเขากำลังไล่ล่าประวัติศาสตร์หน้าใหม่ของกีฬาคนชนคน กับการเป็นทีมแรกของลีกที่สามารถคว้าแชมป์ซุปเปอร์โบว์ลได้ 3 สมัยติดต่อกัน
จากอดีตถึงปัจจุบัน มีเพียง 8 ทีมที่คว้าแชมป์ซุปเปอร์โบว์ลได้ 2 สมัยติด แต่ยังไม่เคยมีทีมไหนที่ทำได้ 3 ปีซ้อนมาก่อน
อันที่จริง การผ่านเข้าชิงหนที่ 3 ของชีฟส์ในครั้งนี้ก็ถือว่าเป็นประวัติศาสตร์ในตัวเองอยู่แล้ว เพราะในอดีต ทีมที่เป็นแชมป์เก่า 2 สมัย ไม่สามารถผ่านเข้าถึงรอบชิงซุปเปอร์โบว์ลได้ในปีถัดมาเลย
หมายเหตุไว้สักนิดว่า ถ้านับเฉพาะการเข้าชิงซุปเปอร์โบว์ลต่อเนื่องกัน บัฟฟาโล บิลส์ เคยทำสถิติไว้ถึง 4 ปีซ้อน แต่ก็เป็นการลงเอยที่เจ็บปวด เพราะทีมแพ้ทั้ง 4 ปี ในซุปเปอร์โบว์ล ครั้งที่ 25-28
ทีมเดียวที่กล่าวได้ว่าคว้าแชมป์ 3 สมัยซ้อน แต่ไม่นับรวมเป็นประวัติศาสตร์เพราะเกิดขึ้นในช่วงคาบเกี่ยวของการรวมลีก คือ กรีนเบย์ แพ็คเกอร์ส เจ้าของแชมป์ซุปเปอร์โบว์ล ครั้งที่ 1 และครั้งที่ 2 ในฤดูกาล 1966 และ 1967 โดยฤดูกาลก่อนหน้านั้น แพ็คเกอร์สก็คว้าแชมป์ เอ็นเอฟแอล แชมเปี้ยนชิพ ซึ่งเป็นแชมป์สูงสุดของลีกเอ็นเอฟแอลก่อนควบรวมกับอเมริกันฟุตบอลลีก (เอเอฟแอล) ในปีถัดมา ซึ่งเป็นการถือกำเนิดของการแข่งขันซุปเปอร์โบว์ล
อย่างไรก็ตาม ความสำเร็จของแพ็คเกอร์สในยุคแรกเริ่มก็ทำให้ชื่อของ วินซ์ ลอมบาร์ดี เฮดโค้ชของแพ็คเกอร์สในยุคนั้น ได้รับการจารึกเพื่อเป็นเกียรติในฐานะชื่อถ้วยแชมป์ซุปเปอร์โบว์ลในเวลาต่อมา
สำหรับศึกชิงความเป็นหนึ่งของลีกคนชนคนในปีนี้ ฤดูกาลปกติ แคนซัส ซิตี้ ชีฟส์ เป็นทีมที่สถิติดีที่สุดของสายเอเอฟซี ชนะ 15 แพ้ 2 ส่วนฟิลาเดลเฟีย อีเกิลส์ มีสถิติดีสุดอันดับ 2 ของสายเอ็นเอฟซี ชนะ 14 แพ้ 3
สตาร์ดังที่สุดของชีฟส์ย่อมไม่พ้น แพทริก มาโฮมส์ ควอเตอร์แบ็กมือทอง ซึ่งถึงตอนนี้บางคนยกให้เขาเทียบชั้นควอเตอร์แบ็กที่ยิ่งใหญ่ที่สุดตลอดกาลอย่าง ทอม เบรดี้ ไปแล้วด้วยซ้ำ
มาโฮมส์พาชีฟส์เข้าชิงซุปเปอร์โบว์ลมาแล้ว 4 ครั้งก่อนหน้านี้ และคว้าแชมป์ไปถึง 3 ครั้ง จุดเด่นของเขาคือทักษะและลูกเล่นในการขว้างลูกซึ่งทำให้ทีมรับฝ่ายตรงข้ามยากจะป้องกัน
ฤดูกาลนี้ มาโฮมส์ขว้างสำเร็จ 392 ครั้ง จากความพยายาม 581 ครั้ง รวมระยะ 3,928 หลา ทำ 26 ทัชดาวน์ กับ 11 อินเตอร์เซปต์
ส่วนฝั่งอีเกิลส์ ควอเตอร์แบ็กคือ จาเลน เฮิร์ตส์ เรื่องการขว้างบอล สถิติอาจไม่ได้โดดเด่นมาก โดยขว้างสำเร็จ 248 จากความพยายาม 361 ครั้ง รวมระยะ 2,903 หลา ทำ 18 ทัชดาวน์ กับ 5 อินเตอร์เซปต์
แต่จุดแข็งของเฮิร์ตส์คือการที่ทำได้ทั้งขว้างและวิ่งเอง โดยฤดูกาลนี้เขาวิ่งไปแล้ว 150 ครั้ง รวมระยะ 630 หลา และทำได้ 14 ทัชดาวน์จากการวิ่ง ซึ่งความสามารถที่โดดเด่นดังกล่าวย่อมเพิ่มทางเลือกในเกมรุกให้กับอีเกิลส์ได้เป็นอย่างดี
อย่างไรก็ตาม ว่ากันว่าจุดอ่อนของเฮิร์ตส์คือเวลาโดนทีมรับฝ่ายตรงข้ามกดดันหนักก่อนขว้างลูก ประสิทธิภาพในการขว้างจะลดลง ซึ่งทีมรับของชีฟส์ก็อาจฉวยโอกาสจุดนี้สร้างปัญหาให้กับอีเกิลส์ได้
ดาวเด่นอื่นๆ ของชีฟส์ อาทิ ทราวิส เคลซี่ ปีกในที่หลายคนยกย่องให้เป็นหนึ่งในปีกในที่เจ๋งที่สุดในประวัติศาสตร์ของลีก โดยทำสถิติรับลูกอย่างน้อย 90 ครั้งได้เป็นฤดูกาลที่ 7 ติดต่อกัน และที่สำคัญเขายังดังจากสถานะแฟนหนุ่มของ เทย์เลอร์ สวิฟต์ นักร้องสาวชื่อดังอีกด้วย, ซาเวียร์ เวิร์ทธี่ ปีกนอกรุกกี้ที่มีความเร็วเป็นจุดแข็ง
ส่วนฝั่งอีเกิลส์มีดาวเด่นเช่น ตัววิ่ง เซควาน บาร์กลีย์ ว่าที่เจ้าของรางวัลผู้เล่นทีมรุกยอดเยี่ยมประจำฤดูกาลนี้ กับสถิติวิ่งกว่า 2,000 หลา กับ 13 ทัชดาวน์, ส่วนปีกนอกสองคน เอเจ บราวน์ กับ เดวอนต้า สมิธ คือความแตกต่างอย่างลงตัว บราวน์เด่นเรื่องความเร็วและกำลัง ส่วนสมิธมีความคล่องตัวและพลิ้วไหว
สำหรับเฮดโค้ชนั้น ฝั่งชีฟส์คือ แอนดี้ รีด ที่หลายคนยกย่องให้เป็นโค้ชเกมรุกที่ดีที่สุดของยุค มีส่วนสำคัญในการปั้นชีฟส์ให้กลายเป็นทีมกึ่งๆ ไร้เทียมทานในปัจจุบัน
ขณะที่อีเกิลส์มี นิค ซีเรียนนี่ กุมบังเหียน โดยซีเรียนนี่ได้ชื่อว่าเป็นโค้ชที่กล้าชนกับทุกคน ไม่ว่าจะเป็นฝ่ายตรงข้าม ผู้บริหารของตัวเอง หรือแม้แต่แฟนๆ ฤดูกาลก่อนเขาเกือบโดนปลด แต่รอดมาได้ ก่อนพาทีมกลับสู่ความสำเร็จเกือบจะที่สุดอีกครั้งเวลานี้
สำหรับเสียงจากนักวิจารณ์และบ่อนพนันถูกกฎหมาย ส่วนใหญ่เทไปทางฝั่งชีฟส์ว่าได้เปรียบกว่าด้วยปัจจัยหลายๆ อย่าง
แม้แต่ โดนัลด์ ทรัมป์ ประธานาธิบดีสหรัฐซึ่งเตรียมสร้างประวัติศาสตร์เป็นประธานาธิบดีคนแรกที่เข้าชมการแข่งขันซุปเปอร์โบว์ลขณะยังอยู่ในตำแหน่ง เมื่อถูกถามว่าคิดว่าใครจะเป็นแชมป์ แม้ไม่ได้พูดตรงๆ แต่ก็บอกเป็นนัยๆ ว่ามีควอเตอร์แบ็กคนหนึ่งที่มีแววจะเป็นผู้ชนะ ซึ่งหลายคนตีความว่าหมายถึงมาโฮมส์
สตอรี่เดียวของอีเกิลส์ที่มีคือการล้างแค้นจากความผิดหวังเมื่อ 2 ปีที่แล้ว
ส่วนจะทำให้ซุปเปอร์โบว์ลครั้งนี้จบแบบแอนตี้ไคลแมกซ์ได้หรือไม่ อีกไม่นานจะได้รู้กันแล้ว",https://www.matichon.co.th/sport/sportscoop/news_5039460
แมนซิตี้แชมป์เสริมทัพหน้าหนาว วิลล่ายืมโหด เชลซีใจดี ลิเวอร์พูลงดช้อปปิ้ง,วันที่ 4 กุมภาพันธ์ 2568 - 10:40 น.,"แมนซิตี้แชมป์เสริมทัพหน้าหนาว วิลล่ายืมโหด เชลซีใจดี ลิเวอร์พูลงดช้อปปิ้ง
ตลาดนักเตะหน้าหนาวของพรีเมียร์ลีก อังกฤษ ปิดลงไปแล้ว เมื่อช่วงเช้าวันที่ 4 กุมภาพันธ์ ตามเวลาประเทศไทย เช่นเดียวกับตลาดของลีกใหญ่ในยุโรปทั้งบุนเดสลีก้า เยอรมนี, ลาลีก้า สเปน, กัลโช่ เซเรียอา อิตาลี ทำให้ช่วงค่ำคืนก่อนปิดตลาดมีความคึกคักกันมากทีเดียว
ตลาดหน้าหนาวพรีเมียร์ลีกปิดลงด้วยการใช้เงิน 372 ล้านปอนด์(13,757 ล้านบาท) ในการซื้อขายยืมตัวนักเตะกัน เมื่อเทียบกับปีที่แล้ว มีการใช้เงินกันมากกว่าตลาดรอบเดียวกันถึง 100 ล้านปอนด์(4,207 ล้านบาท) นับเป็นลีกที่ใช้เงินในตลาดรอบนี้ได้สูงที่สุดในโลก
แมนเชสเตอร์ ซิตี้เป็นทีมที่ใช้เงินในการเสริมทัพตลาดรอบนี้ได้ดุที่สุด ด้วยการทุ่มเงิน 172 ล้านปอนด์(7,236 ล้านบาท) ซื้อนักเตะ 4 คน โอมาร์ มาร์มูช กองหน้าจากแฟรงก์เฟิร์ต, วิตอร์ ไรส์ กองหลังจากพัลเมรัส, อับดูโคดีร์ คูซานอฟ แนวรับจากล็องส์ และปิดท้ายด้วย นิโก้ กอนซาเลซ แดนกลางจากเอฟซี ปอร์โต้ ในคืนปิดตลาด
ที่ผ่านมากการซื้อนักเตะเยอะแบบนี้ไม่ใช่สิ่ง เป๊ป กวาร์ดิโอล่า เลือกทำ แต่ที่จำเป็นต้องทำ เพราะผลงานของทีมเรือใบสีฟ้าอ่อนลงไปอย่างเห็นได้ชัดในฤดูกาลนี้
แอสตัน วิลล่า เป็นอีกทีมที่หานักเตะมาเพิ่มความแข็งแกร่งได้ดี ทีมสิงห์ผยองยืม มาร์คัส แรชฟอร์ด กองหน้าจากแมนเชสเตอร์ ยูไนเต็ด ไปช่วยแนวรุก มาร์โก้ อเซนซิโอ มิดฟิลด์เชิงสูงจากปารีส แซงต์แชร์แมง และปิดท้ายด้วย อักเซล ดิซาซี่ เซ็นเตอร์ฮาล์ฟจากเชลซี ซึ่งเป็นการยืมตัวทั้งหมด เรียกได้ว่าวิลล่าได้นักเตะที่ดีมากเพราะการผ่านเข้ารอบ 16 ทีม ของศึกยูฟ่า แชมเปี้ยนส์ลีก
เชลซีเป็นทีมที่มีความเคลื่อนไหวมากเช่นกัน แต่ไม่ใช่การซื้อหรือยืมเข้ามา เพราะนักเตะที่มีอยู่ก็ล้นแล้ว ทำให้ต้องผ่องถ่ายออกไป นอกจากดิซาซี่ที่ไปวิลล่าแล้ว เชา เฟลิกซ์ กองหน้าทีมชาติโปรตุเกสก็ถูกปล่อยให้เอซี มิลาน ยืมตัวไปใช้งาน เบน ชิลเวลล์ แบ๊กจอมเจ็บย้ายไปคริสตัล พาเลซ แบบยืมตัว คาร์นี่ย์ ชุกวูเอเมก้า ย้ายไปหาโอกาสลงสนามกับดอร์ทมุนด์
ท็อตแนม ฮอตสเปอร์ ที่อยู่ในช่วงลำบาก เพราะผลงานไม่ดีต่อเนื่อง จัดการคว้าตัว มาติส แตล แนวรุกฝรั่งเศส จากบาเยิร์น มิวนิก มาร่วมทีมแบบยืมตัว ในช่วงวันปิดตลาดพอดิบพอดี ทั้งๆ ที่ก่อนหน้านั้น แตลได้ปฏิเสธทีมไก่เดือยทองไปแล้ว เพราะมีทีมอย่างแมนเชสเตอร์ ยูไนเต็ด, อาร์เซน่อลให้ความสนใจอยู่ กระแสข่าวเทไปทางที่แมนยูเดินหน้าเจรจากับบาเยิร์น และตัวนักเตะก็อยากย้ายไปเล่นให้ทีมปีศาจแดงมากกว่าทีมอื่น สุดท้ายเกมพลิกเป็นว่าสเปอร์สได้ตัวไปใช้งาน นอกแตลแล้ว ยังยืม เควิน ดานโซ่ เซ็นเตอร์ฮาล์ฟจากล็องส์ไปใช้งานอีกคน
ถึงแม้จะมีการใช้เงินช้อปปิ้งสูงกว่าตลาดหน้าหนาวที่แล้วถึง 100 ล้านปอนด์ แต่แมนซิตี้ทีมเดียวก็จ่ายไป 172 ล้านปอนด์แล้ว ทีมใหญ่ทีมอื่นไม่ขยับตัวกันนัก โดยเฉพาะลิเวอร์พูล ทีมจ่าฝูงที่ทีมลงตัวมาก ฟอร์มดีสม่ำเสมอ ไม่มีนักเตะย้ายเข้า มีแต่ปล่อยดาวรุ่งออกไปเก็บเลเวลเท่านั้น
แมนยูที่ผลงานไม่น่าประทับใจเอาเสียเลย ต้องการเสริมแนวรุกเพื่อทดแทนแรชฟอร์ดที่ไปวิลล่า และ อันโตนี่ ที่ให้รีล เบติส ยืมตัวไปใช้งาน แต่สุดท้ายไม่ได้ใครมาช่วยเสริมแดนหน้าเลย จะมีแค่ แพทริค ดอร์กู แบ๊กซ้ายจากเลชเช่ ที่ซื้อมาอุดรูรั่ว ด้วยค่าตัว 30 ล้านปอนด์(1,262 ล้านบาท) และ เอย์เดน เฮฟเว่น เซ็นเตอร์ฮาล์ฟอนาคตไกลจากอาร์เซน่อลที่เซ็นฟรีมาเท่านั้น
อาร์เซน่อลที่ตามหาหน้าเป้ามาช่วยผลิตสกอร์ และมีข่าวกับ โอลลี่ วัตกิ้นส์ ศูนย์หน้าแอสตัน วิลล่า แต่ก็ไม่มีอะไรคืบหน้า สุดท้าย มิเกล อาร์เตต้า ก็ยังต้องใช้แนวรุกชุดเดิมที่ผลงานดี แต่อาจจะไม่สม่ำเสมอนัก แถม บูกาโย่ ซาก้า และ กาเบรียล เชซุส ยังมีอาการเจ็บ ก็คงต้องรอให้ทั้งคู่กลับมาช่วยทีมให้ได้ในเร็วๆ นี้ แล้วค่อยไปทุ่มซื้อในช่วงซัมเมอร์เอา
นิวคาสเซิล ยูไนเต็ด ที่ผลงานแรงขึ้นมาเรื่อยๆ ก็ไม่มีความเคลื่อนไหวในเรื่องนักเตะเข้ามากนัก แต่ปล่อย มิเกล อัลมิรอน กลับไปอยู่กับแอตแลนตา ยูไนเต็ด ลอยด์ เคลลี่ ให้ยูเวนตุสยืมตัวไป เช่นเดียวกับน็อตติงแฮม ฟอเรสต์ ทีมที่เรียกได้ว่ามีลุ้นแชมป์ลีก และเกาะติดท็อปโฟร์อย่างเหนียวแน่น ไม่มีการเสริมความแกร่งที่หวือหวาเลย
สาเหตุที่การเสริมทีมไม่คึกคักนักก็มาจากกฎกำไรและความยั่งยืนของพรีเมียร์ลีก ที่ขวางไม่ให้แต่ละสโมสรใช้เงินเกินตัว และให้ความสำคัญกับการพัฒนานักเตะเยาวชนขึ้นมาสู่ทีมชุดใหญ่ให้มากขึ้น
ถ้าพิจารณาจากตลาดหน้าหนาวที่เพิ่งปิดไป หลายทีมดึงนักเตะอายุน้อยไปเสริมทีมกันถ้วนหน้า ถือเป็นสัญญาณในเชิงบวกที่จะได้เห็นดาวดวงใหม่จรัสแสงในเร็ววันนี้
ช่วงเวลาลุ้นการซื้อขายจบลงแล้ว ได้เวลารอดูผลงานของนักเตะบิ๊กดีล และไปลุ้นว่าทีมไหนจะไปถึงแชมป์แต่ละรายการอย่างเต็มตัว",https://www.matichon.co.th/sport/sportscoop/news_5032818
อโมริมปัดโอกาสดึงป๊อกบากลับแมนยูอีกรอบ ขอปั้นดาวรุ่งดีกว่า,วันที่ 22 กุมภาพันธ์ 2568 - 12:24 น.,"อโมริมปัดโอกาสดึงป๊อกบากลับแมนยูอีกรอบ ขอปั้นดาวรุ่งดีกว่า
หลังจากที่มีรายงานว่า แมนเชสเตอร์ ยูไนเต็ด ได้มีการเจรจากับตัวแทนของปอล ป๊อกบา กองกลางชาวฝรั่งเศส ที่กำลังจะพ้นโทษแบนจากการถูกตรวจพบสารต้องห้ามในเดือนมีนาคม มาร่วมทีมเพื่อแก้ปัญหานักเตะกองกลางของทีมบาดเจ็บไปหลายคน
ล่าสุด “United Scout” รายงานว่า เอเยนต์ของป๊อกบาได้เสนอเขาให้แมนยูแล้ว ซึ่งทีมปีศาจแดงมีการเจรจากันภายในถึงข้อดีข้อเสียในการจะดึงมิดฟิลด์วัย 31 ปี กลับไปร่วมทีมเป็นคำรบที่ 3 โดยเฉพาะความเสี่ยงที่เขาจะบาดเจ็บอีกในอนาคต และมีความระมัดระวังกันมากขึ้นในการดึงป๊อกบากลับมาเล่นให้ทีมมากกว่าครั้งก่อน
ขณะที่รูเบน อโมริม ถูกนักข่าวถามถึงโอกาสที่แมนยูจะดึงนักเตะฟรีเอเยนต์เข้ามาเสริมทีมในช่วงนี้ ซึ่งกุนซือปีศาจแดงตอบว่า ไม่ได้มีไอเดียนี้อยู่เลย เพราะสโมสรมีนักเตะอายุน้อยและเราจะให้โอกาสกับดาวรุ่ง ถ้าเราไม่ใช้งานพวกเขาก็ไม่มีโอกาสที่จะพัฒนาดาวรุ่งเลย เราต้องโฟกัสไปที่อนาคตของสโมสร เพราะเราทำแบบนี้กันมาอย่างยาวนาน",https://www.matichon.co.th/sport/footballinter/footballinterengland/news_5061016
ซุปเปอร์คอมพิวเตอร์ยกลิเวอร์พูลเต็ง 1 แชมป์ยุโรป หลังประกบคู่รอบ 16 ทีม,วันที่ 22 กุมภาพันธ์ 2568 - 11:02 น.,"ซุปเปอร์คอมพิวเตอร์ยกลิเวอร์พูลเต็ง 1 แชมป์ยุโรป หลังประกบคู่รอบ 16 ทีม
“อ็อปต้า” บริษัทเก็บข้อมูลและสถิติกีฬาชื่อดัง ได้นำข้อมูลของแต่ละทีมมาคำณวนด้วยซุปเปอร์คอมพิวเตอร์ เพื่อประเมินโอกาสทีมที่จะได้แชมป์ยูฟ่า แชมเปี้ยนส์ลีก หลังจากเพิ่งมีการประกบคู่รอบ 16 ทีมไปไม่กี่ชั่วโมง
โดยซุปเปอร์คอมพิวเตอร์ยกให้ลิเวอร์พูลเป็นเต็ง 1 ที่จะคว้าแชมป์ถ้วยใหญ่สุดของยุโรป ที่ 17.2 เปอร์เซ็นต์ แต่ลดลงจากการคำณวนก่อนการจับสลาก ที่ 20.2 เปอร์เซ็นต์ เพราะไปเจอกับปารีส แซงต์แชร์แมง ส่วนเต็ง 2 เป็นบาร์เซโลน่า ที่ 15.4 เปอร์เซ็นต์ การคำณวนก่อนหน้านั้นโอกาสอยู่ที่ 12.7 เปอร์เซ็นต์ แต่เมื่อถูกจับเจอเบนฟิก้า โอกาสก็เพิ่มขึ้น
เต็ง 3 อาร์เซน่อล 13.6 เปอร์เซ็นต์ เต็ง 4 อินเตอร์ มิลาน 12.7 เปอร์เซ็นต์ เต็ง 5 รีล มาดริด 11.6 เปอร์เซ็นต์ เต็ง 6 เปแอสเช 8.8 เปอร์เซ็นต์ เต็ง 7 เลเวอร์คูเซ่น 5.8 เปอร์เซ็นต์ ส่วนบาเยิร์น มิวนิก เป็นเต็ง 8 ที่ 4.8 เปอร์เซ็นต์
ขณะที่ทีมที่มีโอกาสน้อยที่สุด 3 ทีม เต็ง 16 เฟเยนูร์ด 0.6 เปอร์เซ็นต์ เต็ง 15 คลับ บรูช 0.7 เปอร์เซ็นต์ และเต็ง 14 ดอร์ทมุนด์ 0.8 เปอร์เซ็นต์
ผลการจับสลากประกบคู่ รอบ 16 ทีม มีดังนี้ พีเอสวี พบ อาร์เซน่อล / รีล มาดริด พบ แอตฯมาดริด / เปแอสเช พบ ลิเวอร์พูล / คลับ บรูช พบ แอสตัน วิลล่า / เบนฟิก้า พบ บาร์เซโลน่า / ดอร์ทมุนด์ พบ ลีลล์ / บาเยิร์น พบ เลเวอร์คูเซ่น / เฟเยนูร์ด พบ อินเตอร์ มิลาน",https://www.matichon.co.th/sport/footballinter/footballintereuro/news_5061004
รุดรับสภาพเลสเตอร์มีงานหนักให้ทำเพื่อหนีตกชั้น,วันที่ 22 กุมภาพันธ์ 2568 - 10:00 น.,"รุดรับสภาพเลสเตอร์มีงานหนักให้ทำเพื่อหนีตกชั้น
รุด ฟาน นิสเตลรอย ผู้จัดการทีมเลสเตอร์ ซิตี้ กล่าวหลังจากพาทีมเปิดบ้านแพ้เบรนท์ฟอร์ด 0-4 ในศึกพรีเมียร์ลีก อังกฤษ ที่คิงเพาเวอร์ สเตเดียม เมื่อวันที่ 21 กุมภาพันธ์ ว่า เราต้องยอมรับแล้วว่าตกอยู่สถานการณ์ที่ต้องเจอกับทีมที่ดีกว่าทุกสัปดาห์ เราต้องเตรียมทีมให้ดีที่สุดเท่าที่ทำได้ สุดท้ายแล้วต้องเล่นกันอย่างเต็มที่ที่สุด คงไม่ขออะไรจากลูกทีมมากไปกว่านี้อีกแล้ว ด้วยนักเตะที่เรามีอยู่ในทีมตอนนี้ มันเหมือนกับว่าเป็นงานยากเหลือเกินที่จะหนีตกชั้นให้ได้ ซึ่งก็ต้องยอมรับมัน
รุดกล่าวอีกว่า เกมวันนี้แสดงให้เห็นว่า เมื่อเรามีความผิดพลาด 2 ครั้ง ก็ไม่สามารถที่จะเล่นให้ดีได้ เบรนท์ฟอร์ดเป็นทีมที่ใหญ่เกินกว่าเราจะสู้ไหว ดังนั้นการคาดหวังว่าเลสเตอร์จะต้องชนะก็ดูเป็นเรื่องไม่ยุติธรรมนัก แต่ก็อยากให้ทำหน้าที่กันให้ดีที่สุดแล้วสุดท้ายมาพิจารณากันว่าเราทำได้ดีพอหรือยัง เพราะเราอยู่ในโซนตกชั้นมาสักระยะแล้ว เราเจอทีมที่ดีกว่าเสมอ จึงต้องทำทุกอย่างให้ถูกต้องที่สุดเพื่อให้ได้แต้ม นี่คือเรื่องจริงที่เราต้องทำ ไม่อยากโทษนักเตะคนใดคนหนึ่ง เพราะเราทำงานกันเป็นสโมสรฟุตบอล
เลสเตอร์ลงเตะ 26 นัด มี 17 คะแนน อยู่ในอันดับ 19 ของตาราง โดย 11 เกมหลังสุดในพรีเมียร์ลีก แพ้ 10 ชนะ 1",https://www.matichon.co.th/sport/footballinter/footballinterengland/news_5060999
อิเดมิตสึ เตรียมงานใหญ่ นำทีมนักบิดระดับโลก ร่วมมีตแอนด์กรี๊ด ก่อนลุยไทยจีพี,วันที่ 22 กุมภาพันธ์ 2568 - 09:06 น.,"อิเดมิตสึ เตรียมงานใหญ่ นำทีมนักบิดระดับโลก ร่วมมีตแอนด์กรี๊ด ก่อนลุยไทยจีพี
น้ำมันเครื่องอิเดมิตสึ เตรียมงานใหญ่ นำทีมนักบิดระดับโลกจากอิเดมิตสึ ฮอนด้า แอลซีอาร์ และอิเดมิตสึ ฮอนด้า ทีม เอเชีย ร่วมกิจกรรม Idemitsu Meet & Greet: Speed Connection ก่อนศึกชิงแชมป์ระดับโลก 2568 ที่โรงแรม โมเดน่า บาย เฟรเซอร์ จ.บุรีรัมย์ ในวันที่ 27 กุมภาพันธ์ 2568
ดร.ธนศักดิ์ วหาวิศาล กรรมการบริหารบริษัท น้ำมัน อพอลโล (ไทย) จำกัด ผู้ผลิตและจำหน่ายน้ำมันเครื่องอิเดมิตสึในประเทศไทย เตรียมงานใหญ่เปิดตัว 5 นักแข่งทีม อิเดมิตสึ ฮอนด้า แอลซีอาร์ และอิเดมิตสึ ฮอนด้า ทีม เอเชีย อย่างเป็นทางการ พร้อมร่วมสร้างประวัติศาสตร์ให้กับวงการมอเตอร์สปอร์ตไทยในฐานะผู้สนับสนุนหลักของทั้งสองทีม
โดยในงาน Idemitsu Meet & Greet: Speed Connection ครั้งนี้นำโดย “ก้อง” สมเกียรติ จันทรา นักบิดไทยคนแรกที่ก้าวขึ้นสู่การแข่งขันในรุ่นโมโตจีพี ภายใต้สังกัด อิเดมิตสึ ฮอนด้า แอลซีอาร์ ขณะที่รุ่นโมโตทู จะได้พบกับ มาริโอ เซอโย อาจิ และยูกิ คูนิอิ นักบิดดาวรุ่งจากญี่ปุ่นที่เข้ามาสานต่อบทบาทของ “ก้อง” สมเกียรติ ภายใต้สังกัด อิเดมิตสึ ฮอนด้า ทีม เอเชีย นอกจากนี้ ในรุ่นโมโตทรี ยังมี “ก๊อง” ธัชกร บัวศรี และ ไทโย ฟุรุซาโตะ สองนักบิดดาวรุ่งจากสังกัดฮอนด้า ทีมเอเชีย โดยภายในงานทีมนักแข่งจะให้สัมภาษณ์สด พร้อมแจกลายให้กับผู้ร่วมงานอย่างใกล้ชิด
กิจกรรมครั้งนี้นับเป็นการตอกย้ำความมุ่งมั่นของอิเดมิตสึ ในการสนับสนุนวงการ มอเตอร์สปอร์ต และนักบิดชาวไทยให้ลงสู้ศึกแรกของฤดูกาล 2025 ในศึกไทยจีพี 2025 สำหรับกิจกรรม Meet & Greet นักแข่งในครั้งนี้จะมีขึ้นในวันที่ 27 กุมภาพันธ์ 2568 ที่โรงแรมโมเดนา จ.บุรีรัมย์ ตั้งแต่เวลา 18.00 น. เป็นต้นไป
แฟนความเร็วสามารถติดตามบรรยากาศงานผ่านทางการถ่ายทอดสด Live Streaming ทางเพจ Apollo (Thialand) www.facebook.com/ApolloThailand และ เพจ Idemitsu Thailand Motorsport www.facebook.com/Idemitsumotorsport และ บนยูทูปชาแนล Apollo Thai official www.youtube.com/@ApolloThailandOfficial
ทั้งนี้ร่วมติดตามและให้กำลังใจนักแข่งทีม “อิเดมิตสึ ฮอนด้า แอลซีอาร์” และ “อิเดมิตสึ ฮอนด้า ทีม เอเชีย ในการแข่งขันโมโตจีพีฤดูกาลใหม่ ในรายการ ThaiGP 2025 นัดเปิดสนามที่กำลังจะเริ่มต้นขึ้นในวันที่ 28 กุมภาพันธ์-2 มีนาคม 2568 ที่สนามช้าง อินเตอร์เนชั่นแนลเซอร์กิต จ.บุรีรัมย์",https://www.matichon.co.th/sport/news_5059612
